[["torot:20180323:nov-sin:215560","и поставиша дрѹгѹю скѹдьлницю. на поли коньць чюдиньчевѣ ѹлици. "],["torot:20180323:nov-sin:215562","и бꙑс҃ та пълна. в нѣиже числа нѣс҃. "],["torot:20180323:nov-sin:215564","а г҃тьюю. поставиша на колѣни. за стм҃ь рожьствомъ. "],["torot:20180323:nov-sin:215567","и та .ж҃ бꙑс҃ пълна. въ неиже числа нѣс҃. "],["torot:20180323:nov-sin:215569","то .ж҃ бꙑ намъ все видѧще предъ очима лѹчьшимъ бꙑти "],["torot:20180323:nov-sin:215840","мꙑ же бꙑхомъ пѹщьши. "],["torot:20180323:nov-sin:215570","брат҃ брат҃ не съжалѧшеть сѧ. ни оч҃ь сн҃ови. ни мт҃и дъчери ни сѹсѣдъ сѹсѣдѹ. "],["torot:20180323:nov-sin:215843","не ѹламлѧше хлѣба. "],["torot:20180323:nov-sin:215574","не бꙑс҃ млс҃ти межи нами. нъ бѧше тѹга и печаль. "],["torot:20180323:nov-sin:215576","на ѹличи скърбь дрѹгь съ дрѹгомъ. "],["torot:20180323:nov-sin:215577","дома тъска. "],["torot:20180323:nov-sin:215578","зрѧще дѣтии плачюще хлѣба. а дрѹгаꙗ ѹмирающа. "],["torot:20180323:nov-sin:215580","и кѹплѧхомъ по грв҃нѣ хлѣб҃ и поболшю. "],["torot:20180323:nov-sin:215581","а ржи .д҃.ю час҃ кади кѹплѧхомъ по грв҃нѣ серѣбра. "],["torot:20180323:nov-sin:215583","и даꙗхꙋ оц҃и и мт҃ри дѣт҃ своѥ одьрень ис хлѣба. гостьмъ. "],["torot:20180323:nov-sin:215584","се же горе бꙑс҃ не въ нашеи земли въ одинои. нъ по всеи облас҃ рѹс҃стѣи кромѣ кꙑѥва. одиного. "],["torot:20180323:nov-sin:215586","и тако нꙑ б҃ъ възда по дѣломъ нашимъ⁖ "],["torot:20180323:nov-sin:215587","въ лѣт҃ .҂ѕ҃.ѱ҃.л҃ѳ. загорѣ сѧ ѿ матѣѥва двора. ѿ вꙑшковицѧ. "],["torot:20180323:nov-sin:215590","и погорѣ вьсь коньць славьньскꙑи. оли и до концѧ хълма. мимо стг҃о илию. "],["torot:20180323:nov-sin:215593","нъ ѹблюде б҃ъ ст҃хъ црк҃въ. "],["torot:20180323:nov-sin:215594","нъ толми бѧше лютъ пожаръ. ꙗко по водѣ огнь горѧше ходѧ чрѣсъ вълхово. всѣмъ людьмъ зрѧщимъ. "],["torot:20180323:nov-sin:215597","и головъ нѣколико истопѣ въ волховѣ. "],["torot:20180323:nov-sin:215598","тогож҃ лѣт҃. ѿкрꙑ б҃ъ млс҃рдиѥ своѥ на нас҃ грѣшнꙑхъ. "],["torot:20180323:nov-sin:215600","створи млс҃ть свою въскорѣ. "],["torot:20180323:nov-sin:215601","прибѣгоша нѣмьци и замориꙗ. съ житомь и мѹкою. "],["torot:20180323:nov-sin:215603","и створиша много добра. "],["torot:20180323:nov-sin:215604","а ѹже бѧше при конци городъ сии⁖ "],["torot:20180323:nov-sin:215605","тоиже осени ходи ꙗрославъ ратию на цьрниговѣскѹю волость. с новгородци. и съ всѣю властью своѥю на михаила. "],["torot:20180323:nov-sin:215608","и пожьже шереньскъ. "],["torot:20180323:nov-sin:215609","и стоꙗвъ подъ мосальскомь. и въспѧти сѧ въспѧть истративъ обилиꙗ мъного. "],["torot:20180323:nov-sin:215611","тѹж҃ подъ городомь застрѣлиша олдана. подвоискаго "],["torot:20180323:nov-sin:215844","и без мира ѿидоша. "],["torot:20180323:nov-sin:215613","томьж҃ лѣт҃ прѣстави сѧ водовикъ. вънездъ. посадник҃ новгородьскꙑи. въ цьрниговѣ⁖ "],["torot:20180323:nov-sin:215616","в лѣт҃ .҂ѕ҃.ѱ҃.о҃з. придоша нѣмци в силѣ велицѣ подъ пльсковъ. в нед всѣх҃ ст҃хъ. "],["torot:20180323:nov-sin:215619","і пристѹпиша к городу і не ѹспѣша ничтоже. "],["torot:20180323:nov-sin:215620","но большюю ранѹ въсприꙗша. "],["torot:20180323:nov-sin:215621","и стоꙗша .і҃. дн҃ии. "],["torot:20180323:nov-sin:215622","новгородци же съ кн҃земь юрьемь погониша сѧ по нихъ. "],["torot:20180323:nov-sin:215623","інии на конихъ. а іниі в насадѣхъ поѣхаша вборзѣ. "],["torot:20180323:nov-sin:215625","і ꙗко ѹвѣдаша нѣмци новгородьскꙑи полкъ. побѣгоша за рѣкѹ. "],["torot:20180323:nov-sin:215627","новгородци же приѣхаша въ пльсковъ. "],["torot:20180323:nov-sin:215628","и взѧша миръ. чресъ рѣкѹ. на всеі воли новгородьскои⁖ "],["torot:20180323:nov-sin:215631","тог҃же лѣт҃ приѣха кн҃зь ꙗрослав҃ в новъгородъ. "],["torot:20180323:nov-sin:215632","і нача жалити. "],["torot:20180323:nov-sin:215633","мѹжи мои. і брат҃ꙗ моꙗ і ваша побита. "],["torot:20180323:nov-sin:215635","а вꙑ розъратили сѧ с нѣмци. "],["torot:20180323:nov-sin:215636","на жирослава двд҃овича. і на міхаіла мишинича. і на юрьꙗ сбꙑславича. хотѧ іхъ лишити волости. "],["torot:20180323:nov-sin:215640","новгородци же сташа за них҃. "],["torot:20180323:nov-sin:215641","кн҃зь же хотѣ із города ѣхати. "],["torot:20180323:nov-sin:215642","новгородци же кланѧхѹ сѧ емѹ. "],["torot:20180323:nov-sin:215643","кн҃же тѣмъ гнѣва ѿдаі. "],["torot:20180323:nov-sin:215644","а ѿ нас҃ не ѣзди. "],["torot:20180323:nov-sin:215645","еще бо не добрѣ сѧ бѧхѹ ѹмирили с нѣмци. "],["torot:20180323:nov-sin:215646","кн҃зь же того не послѹша "],["torot:20180323:nov-sin:215849","і поѣха проче. "]]