[["torot:20180323:nov-sin:213862","оже намъ нѣтѹ исаковицѧ. с нимь же ѥсме пришли. да лѹче нꙑ ѥсть ѹмрети ѹ цс҃рѧград҃ нежели съ срамомь ѿити. "],["torot:20180323:nov-sin:213655","ѿтоль начаша строити брань къ град҃. "],["torot:20180323:nov-sin:213656","и замꙑслиша ꙗкоже и прѣж҃. "],["torot:20180323:nov-sin:213657","на кораблихъ раꙗми на шьглахъ. "],["torot:20180323:nov-sin:213658","на инꙑхъ же кораблихъ. исъциниша порокꙑ. и лѣствицѧ. "],["torot:20180323:nov-sin:213661","а на инѣхъ замꙑслиша съвѣшивати бъчькꙑ чересъ град҃. накладенꙑ смолинꙑ "],["torot:20180323:nov-sin:213863","и лѹчинꙑ. зажьгъше пѹстиша хоромꙑ. ꙗкож҃ и прѣж҃ пожьгоша градъ. "],["torot:20180323:nov-sin:213665","и пристѹпиша къ градѹ. априлѧ въ .ѳ҃. дн҃ь. въ пѧтъкъ .е҃. нед҃. пос҃. "],["torot:20180323:nov-sin:213668","и не ѹспѣша ничьтоже град҃. "],["torot:20180323:nov-sin:213669","нъ фрѧгъ избиша близъ .р҃. мѹж҃. "],["torot:20180323:nov-sin:213670","и стоꙗша тѹ фрѧзи .г҃. дн҃и. "],["torot:20180323:nov-sin:213671","и въ понед҃. верьбнои нед҃. пристѹпиша къ град҃. слн҃чю въсходѧщю противѹ ст҃му сп҃сѹ. зовемꙑи вергетисъ. противѹ испигасѹ. "],["torot:20180323:nov-sin:213677","сташа же и до лахернꙑ. "],["torot:20180323:nov-sin:213678","пристѹпиша же на .м҃. корабль въ великꙑхъ. бѧхѹ же изременани межи ими. въ нихъхъже людьѥ на конихъ одени въ бръне и коне ихъ. "],["torot:20180323:nov-sin:213682","инии же корабле ихъ и галѣѥ ихъ стоꙗхѹ назаде боѧще сѧ зажьжениꙗ. ꙗкож҃ и прѣж҃ бѧхѹть грьци пѹстили на не .і҃. кораблевъ съ огньмь. "],["torot:20180323:nov-sin:213684","и въ прѧхъ извеременивъше погодъѥ вѣтра. на василиѥвъ дн҃ь. полѹноци. и не ѹспеша ничтоже фрѧзьскꙑмъ кораблемъ. "],["torot:20180323:nov-sin:213687","вѣсть бо имъ бѧше далъ исаковиць. "],["torot:20180323:nov-sin:213688","а грькомъ повеле пѹс҃ти на корабле на не. "],["torot:20180323:nov-sin:213689","тѣмьже и не погорѣша фрѧзи. "],["torot:20180323:nov-sin:213690","и тако бꙑс҃ възѧтиѥ цс҃рѧград҃ велико. "],["torot:20180323:nov-sin:213691","и привлеце корабль къ стенѣ градьнѣи вѣтръ. "],["torot:20180323:nov-sin:213692","и бꙑша скалꙑ ихъ великꙑꙗ чрѣсъ град҃. "],["torot:20180323:nov-sin:213693","а нижьнеѥ скалꙑ равно забороломъ. "],["torot:20180323:nov-sin:213694","и бьꙗхѹть съ вꙑсокꙑхъ скалъ на градѣ. грькꙑ и варѧгꙑ камениѥмь и стрѣлами и сѹлицами. "],["torot:20180323:nov-sin:213696","а съ нижьнихъ на град҃ сълѣзоша. "],["torot:20180323:nov-sin:213697","и так҃ възѧша град҃. "],["torot:20180323:nov-sin:213698","цс҃рь же мюрчюфолъ. крѣплѧше боꙗрꙑ и все людї хотѧ тѹ брань створити съ фрѧгꙑ. "],["torot:20180323:nov-sin:213700","и не послѹшаша ѥго "],["torot:20180323:nov-sin:213864","побѣгоша ѿ него вси. "],["torot:20180323:nov-sin:213701","цс҃рь же побеже ѿ нихъ и ѹгони ѥ на коньнемь търгѹ. "],["torot:20180323:nov-sin:213702","и многа жалова на боꙗрꙑ и на все люд҃. "],["torot:20180323:nov-sin:213703","тъгда же цс҃арь избеже изъ град҃. и патриархъ и вси боꙗре. "],["torot:20180323:nov-sin:213705","и внидоша въ град҃ фрѧзи вси⁖ април҃. въ .в҃і. дн҃ь. на ст҃го василиꙗ исповѣдн҃ика. въ. понед҃. "],["torot:20180323:nov-sin:213708","и сташа на мс҃т идеже стоꙗше цс҃рь. грьчьскꙑи. ѹ ст҃го сп҃са. "],["torot:20180323:nov-sin:213710","и тѹ сташа и на ночь. "],["torot:20180323:nov-sin:213711","заѹтра же. слн҃чю въсходѧщю вънидоша въ ст҃ѹю софию. "],["torot:20180323:nov-sin:213713","и одьраша двьри. и расѣкоша. "],["torot:20180323:nov-sin:213715","а онболъ окованъ бѧше всь сребромь. "],["torot:20180323:nov-sin:213716","и столпꙑ сребрьнꙑѥ .в҃і. а .д҃. кивотьнꙑꙗ. и тѧгло исѣкоша. и .в҃і. крс҃та иже надъ олтаремь бѧхѹ. межи ими шишкꙑ. ꙗко дрѣва вꙑшьша мѹж҃. и прѣградꙑ олтарьнꙑꙗ. межи стълпꙑ. "],["torot:20180323:nov-sin:213725","а то все сребрьно. "],["torot:20180323:nov-sin:213726","и трѧпезѹ чюдьнѹю одьраша. драгꙑи камень. и велии жьньчюгъ. "],["torot:20180323:nov-sin:213866","а самѹ невѣдомо камо ю дѣша. "],["torot:20180323:nov-sin:213865","и .м҃. кѹбъковъ великꙑхъ. иже бѧхѹ прѣдъ олтаремь. и понекадѣла и свѣтилна сребрьнаꙗ. ꙗко не можемъ числа повѣдати съ праздьничьнꙑми съсѹдꙑ бесцѣньнꙑми поимаша слѹж҃бьноѥ еуаг҃е. и хс҃ꙑ чс҃тьнꙑꙗ. иконꙑ бесцѣнꙑꙗ. "],["torot:20180323:nov-sin:213737","все одраша. "],["torot:20180323:nov-sin:213738","и подъ трѧпезою кръвъ наидоша .м҃. кадїѥ чс҃таго злат҃. а на полатѣхъ и въ стѣнахъ. и въ съсѹдохранильници. невѣде колико злата и сребра. ꙗко нетѹ числа. и бесцѣньнꙑхъ съсѹдъ. "],["torot:20180323:nov-sin:213745","то .ж҃ всѣ въ ѥдинои софии сказахъ. "],["torot:20180323:nov-sin:213746","а ст҃ѹю бц҃ю иже въ влахѣрнѣ. идеже ст҃ꙑи дх҃ъ съхожаше на всѧ пѧтницѣ. и тѹ одраша. "],["torot:20180323:nov-sin:213749","инѣхъ же церквии не можеть члв҃къ сказати ꙗко бещисла. "],["torot:20180323:nov-sin:213750","дигитрию же чюдьнѹю иже по град҃ хожаше ст҃ѹю бц҃ю. съблюде ю б҃ъ добрꙑми людьми. "],["torot:20180323:nov-sin:213752","и нꙑне ѥсть на нюже надѣѥмъ сѧ. "],["torot:20180323:nov-sin:213753","инꙑѥ црк҃ви въ градѣ и вънѣ град҃. и манастꙑри въ град҃ и вънѣ град҃. пограбиша все. имъже не можемъ числа. ни красотꙑ ихъ сказати. "],["torot:20180323:nov-sin:213758","черньче же и чернице. и попꙑ облѹпїша. "],["torot:20180323:nov-sin:213760","и нѣколико ихъ избиша. "],["torot:20180323:nov-sin:213761","грькꙑ же и варѧгꙑ изгнаша изъ град҃. иже бѧхѹть остали. "],["torot:20180323:nov-sin:213763","се .ж҃ имена воѥводамъ ихъ. "],["torot:20180323:nov-sin:213867",".а҃. маркосъ. ѿ рима въ град҃ бьрне. идеже бе жилъ. поганꙑи злꙑи дедрикъ. "],["torot:20180323:nov-sin:213767","а ви. кондофъ ѡфланъдръ. "],["torot:20180323:nov-sin:213769","а .г. дѹжь. слепꙑи ѿ маркова острова. венедикъ. "],["torot:20180323:nov-sin:213771","сего дѹжа слѣпилъ манѹилъ цс҃рь. "],["torot:20180323:nov-sin:213772","мнози бо философи молѧхѹть сѧ чс҃рви. "],["torot:20180323:nov-sin:213773","аще сего дѹжа ѿпѹстиши съдрава. тъ много зла створить. твоѥмѹ црс҃твѹ; "],["torot:20180323:nov-sin:213868","црь .ж҃ не хотѧ ѥго ѹбити. повелѣ очи ѥмѹ слѣпити стькломь. "],["torot:20180323:nov-sin:213777","и бꙑс҃ очи ѥмѹ ꙗко невреженѣ. "],["torot:20180323:nov-sin:213778","нъ не видѧше ничегоже. "],["torot:20180323:nov-sin:213779","сь же дѹжь много брании замꙑшлѧше на град҃. "],["torot:20180323:nov-sin:213780","и вси ѥго послѹшахѹ. "],["torot:20180323:nov-sin:213781","и корабли ѥго велиции бѧхѹть. с нихъже градъ възѧша. "],["torot:20180323:nov-sin:213783","стоꙗньꙗ же фрѧжьска ѹ цс҃рѧграда. ѿ декаб҃. до април҃. доколо городъ възѧшь. "],["torot:20180323:nov-sin:213787","а мс҃цѧ. маиꙗ. въ .ѳ҃. поставища цс҃рѧ своѥго латина. кондо фларенда. своими пс҃пꙑ. "],["torot:20180323:nov-sin:213791","и власть собе раздѣлиша. "],["torot:20180323:nov-sin:213869","цс҃рви град҃. а маркосѹ. сѹдъ. а дѹжеви десѧтина. "],["torot:20180323:nov-sin:213795","и так҃ погꙑбе црс҃тво б҃охранимаго костѧнтинѧграда. и землѧ грьчьскаꙗ въ свадѣ цс҃рвъ. ѥюже обладають фрѧзи⁖ "],["torot:20180323:nov-sin:213798","въ лѣт҃ .҂ѕ҃.ѱ҃.г҃і. мс҃ць освѣте въ .и҃. ноции⁖ "],["torot:20180323:nov-sin:213873","тогож҃. лѣт҃. присла великꙑи кн҃зь всеволодъ. въ новъгородъ. рекѧ так҃. "],["torot:20180323:nov-sin:213803","въ земли вашеи рать ходить. "],["torot:20180323:nov-sin:213804","а кн҃зь вашь сн҃ъ мои ст҃ославъ малъ. "],["torot:20180323:nov-sin:213805","а даю вꙑ сн҃ъ свои стареишии костѧнтинъ⁖ "],["torot:20180323:nov-sin:213806","тъгдаж҃ отѧшѧ посадницьство ѹ михалка. и даша дмитрѹ мирошкиницю⁖ "],["torot:20180323:nov-sin:213808","въ тож҃ лѣт҃. приде кнѧзь костѧнтинъ. всеволодиць. внѹкъ гюргевъ. въ новъгородъ. мс҃цѧ марта. въ .к҃. на ст҃го герасима. "],["torot:20180323:nov-sin:213815","и радъ бꙑс҃ всь град҃ своѥму хотѣнию⁖ "],["torot:20180323:nov-sin:213816","въ тож҃ лѣт҃. прѣставї сѧ кнѧгꙑни всеволожаꙗ⁖ "],["torot:20180323:nov-sin:213818","въ лѣт҃ .҂ѕ҃.ѱ҃.д҃і. прѣстави сѧ рабъ бж҃ии. митрофанъ. а мирьскꙑ михалько. постригъ сѧ ѹ ст҃ѣи бц҃и. въ аркажи манастꙑри. маиꙗ въ .и҃і. посадникъ новгородьскꙑи⁖ "],["torot:20180323:nov-sin:213825","въ тож҃ лѣт҃. постави твьрдислав҃. цр҃ковь на воротѣхъ въ оркажи манастꙑри. михалковиць. ст҃го сьмена стълъпника. иже на дивнѣи горѣ⁖ "],["torot:20180323:nov-sin:213830","въ лѣт҃ .҂ѕ҃.ѱ҃.е҃і. поставиша црк҃вь ст҃го лѹкꙑ. на лѹбѧнѣи ѹлици. перенесъше съ колѣнѧ. володаревицѣ. и носовици⁖ "]]