[["torot:20180919:nov-sin:212689","и затвориша сѧ новотържьци въ граде. съ кнз҃емь ꙗропълкомь. "],["torot:20180919:nov-sin:212691","и осѣдоша городъ. "],["torot:20180919:nov-sin:212692","и сѣдѣша е҃. нед҃. "],["torot:20180919:nov-sin:212693","и изнемогоша въ градѣ. зане не бѧше имъ кърма. "],["torot:20180919:nov-sin:212695","дрѹзии бо ихъ и конину ꙗдѧхѹ. "],["torot:20180919:nov-sin:212696","и ѹстрѣлиша кнз҃ѧ ѧропълка въ градѣ⁖ "],["torot:20180919:nov-sin:212697","и бѣда имъ бѣ велика. "],["torot:20180919:nov-sin:212698","и предаша сѧ новотържьци. "],["torot:20180919:nov-sin:212699","а ꙗропълка веде съ собою оковавъ. и новотържьце все. съ женамі и съ детьми. "],["torot:20180919:nov-sin:212702","и городъ пожьже. "],["torot:20180919:nov-sin:212703","а новгородьци възворотиша сѧ ѿ дрьюцьска. пожьгъше городъ. "],["torot:20180919:nov-sin:212705","тъгдаж҃ на зимѹ показаша пѹть володимирѹ. ст҃ославицю. "],["torot:20180919:nov-sin:212706","и иде къ оц҃ю въ рѹс҃. "],["torot:20180919:nov-sin:212707","а новгородьци послаша сѧ къ всѣволодѹ по кн҃зь. "],["torot:20180919:nov-sin:212708","и въда имъ своꙗкъ свои⁖ "],["torot:20180919:nov-sin:212709","въ лѣт҃ .҂ѕ҃.х҃.ч҃. приде кн҃зь. ꙗрослав҃. въ новъгородъ. сн҃ъ володимирь. а вънѹкъ великаго мьстислава. "],["torot:20180919:nov-sin:212714","томьж҃ лѣт҃ концѧста црк҃вь. архепс҃пъ илиꙗ. съ брат҃мь. на воротѣхъ ст҃го б҃оꙗвлениꙗ. "],["torot:20180919:nov-sin:212718","тъгдаже и стх҃ъ оц҃ь црк҃вь поставиша⁖ "],["torot:20180919:nov-sin:212719","въ лѣт҃ .҂ѕ҃.х҃.ч҃а. постависта цьрковь. ст҃го еꙋпатиꙗ. радъко съ брат҃мь. на рогатеи ѹлици⁖ "],["torot:20180919:nov-sin:212724","томьж҃ лѣт҃. ходи всѣволодъ на българе. съ всею областию своею. "],["torot:20180919:nov-sin:212727","и ѹбиша българи кнз҃ѧ глѣбовицѧ. изѧслава⁖ "],["torot:20180919:nov-sin:212728","на тѹж҃ зимѹ. биша сѧ пльсковици съ литвою. "],["torot:20180919:nov-sin:212730","и много сѧ издѣꙗ зла пльсковицемъ⁖ "],["torot:20180919:nov-sin:212731","въ лѣт҃ .҂ѕ҃.х҃.ч҃в. заложи архепс҃пъ илиꙗ съ брат҃мь цркв҃ь стг҃о іѡ҃ камѧнѹ. на търговищи⁖ "],["torot:20180919:nov-sin:212734","томьж҃ лѣт҃. вꙑведе всеволодъ. прїславъ своꙗкъ свои из новагорода. ꙗрослава володимирицѧ. "],["torot:20180919:nov-sin:212738","негодовахѹть бо ѥмѹ новгородьци. зане много творѧхѹ пакостии волости новгородьскеи. "],["torot:20180919:nov-sin:212740","и съдѹмавъше новгородьци. послаша сѧ смольньскѹ къ давꙑдови. просѧце сн҃а ѹ него. "],["torot:20180919:nov-sin:212743","и въда имъ мьстислава. "],["torot:20180919:nov-sin:212744","и приведоша и новѹгородѹ и посадиша и на столѣ. мс҃цѧ. септб҃ѧ. "],["torot:20180919:nov-sin:212745","въ тож҃ лѣт҃. сърѹбиша црк҃вь новѹ ст҃го власѧ⁖ "],["torot:20180919:nov-sin:212749","въ лѣт҃ .҂ѕ҃ѱ҃. иде кн҃зь ꙗрослав҃ пльсковѹ на петровъ дн҃ь. и новъгородьци въмале. "],["torot:20180919:nov-sin:212752","а самъ седе на пльскове. "],["torot:20180919:nov-sin:212753","а дворъ свои пославъ съ пльсковїци воеватъ. "],["torot:20180919:nov-sin:212754","и шьдъше възѧша городъ медвежю головѹ. и пожьгоша. "],["torot:20180919:nov-sin:212756","и придоша сторовї. "],["torot:20180919:nov-sin:212757","въ тож҃ лѣт҃. постави цьрковь вънїзѹ на хѹтинѣ. варламъ цьрнець. а мирьскꙑмь именьмь. алекса. михалевиць. въ имѧ ст҃го спс҃а преображениꙗ. "],["torot:20180919:nov-sin:212762","и ст҃и ю влдк҃а архепс҃пъ гаврила. на праздьникъ и нарече манастꙑрь⁖  "],["torot:20180919:nov-sin:212764","въ тож҃ лѣт҃. концѧша црк҃вь стх҃ъ апс҃лъ. на силинищи. "],["torot:20180919:nov-sin:212767","и стс҃и ю архепс҃пъ григории на петровъ дн҃ь⁖ "],["torot:20180919:nov-sin:212768","въ тож҃ лѣт҃. въ рѹсе сърѹбиша црк҃вь на островѣ. мартѹрии игѹменъ. въ имѧ ст҃го преображениꙗ. и створи манастꙑрь. "],["torot:20180919:nov-sin:212773","и бꙑс҃ прибежище крьстьꙗномъ⁖ "],["torot:20180919:nov-sin:212774","томьж҃ лѣт҃. съгоре црькꙑ на хълмѣ. стх҃ъ апс҃лъ. зажьжена ѿ грома⁖ "],["torot:20180919:nov-sin:212778","томьж҃ лѣт҃. перестави сѧ игѹмениꙗ мр҃иꙗ. ст҃го въскр҃сениꙗ. "],["torot:20180919:nov-sin:212781","и поставиша на месте евдокию⁖ "],["torot:20180919:nov-sin:212782","томьж҃ лѣт҃. ѹ ст҃ѣи бц҃и въ звериньци. поставиша игѹмению⁖ "],["torot:20180919:nov-sin:212785","въ лѣт҃ .҂ѕ҃ѱ҃а. престави сѧ гаврила. архепс҃пъ новгородьскꙑи. мс҃цѧ маиѧ. въ .к҃д. на стг҃о смена иже на дивнѣи горе. "],["torot:20180919:nov-sin:212791","и положенъ бꙑс҃ въ притворе ст҃ꙑꙗ софиꙗ. посторонь брат҃. нареченаго въ чьрнецьстве григорїи. "],["torot:20180919:nov-sin:212794","новгородьци же съ кнз҃мь ѧрославомь. и съ игѹменꙑ и съ софьꙗнꙑ. и съ попꙑ съдѹмавъше. изволиша бм҃ь избрана мартѹриꙗ. и послаша по нь. и приведоша из рѹсѣ. и посадїша и въ епс҃пии. и послаша къ мїтрополитѹ. "],["torot:20180919:nov-sin:212802","и присла по нь съ чьстью. "],["torot:20180919:nov-sin:212803","и иде с передними мѹж҃. "],["torot:20180919:nov-sin:212804","и приꙗ и съ любъвью кнз҃ь ст҃ослав҃. и митрополитъ. "],["torot:20180919:nov-sin:212806","и поставїша и. мс҃цѧ декб҃ѧ. въ .і҃. на ст҃го данила стълъпника. "],["torot:20180919:nov-sin:212810","и приде въ новъгородъ. мс҃цѧ генварѧ въ .ѕ҃і. на ст҃го апс҃ла петра. съпадениѥ веригамъ. "],["torot:20180919:nov-sin:212814","въ тож҃ лѣт҃. идоша из новагорода. въ югрѹ ратью. съ воѥводою ꙗдреѥмь. "],["torot:20180919:nov-sin:212818","и придоша въ югрѹ. "],["torot:20180919:nov-sin:212819","и възѧша городъ. "],["torot:20180919:nov-sin:212820","и придоша къ другомѹ градѹ. "],["torot:20180919:nov-sin:212821","и затвориша сѧ въ градѣ. "],["torot:20180919:nov-sin:212822","и стоꙗша подъ городомь .е҃. нед҃. "],["torot:20180919:nov-sin:212823","и вꙑсꙑлахѹ къ нимъ. югра льстьбою рекѹще тако. ꙗко "],["torot:20180919:nov-sin:213292","копимъ сребро. и соболи. и ина ѹзорочьꙗ. "],["torot:20180919:nov-sin:212828","а не гѹбите своихъ смьрдъ. и своѥи дани. "],["torot:20180919:nov-sin:212830","а льстѧще ими. а в[о]ѥ копѧче. "],["torot:20180919:nov-sin:212832","и ꙗко скопиша воѥ. и вꙑслаша из города. къ воѥводѣ. "],["torot:20180919:nov-sin:212835","поиди въ городъ. поѥмъ съ собою .в҃і. мѹж҃. вѧчьшихъ. "],["torot:20180919:nov-sin:212837","и иде въ городъ воѥвода. поимѧ съ собою попа. иванка легена. и инѣхъ вѧчьшихъ. "],["torot:20180919:nov-sin:212841","исѣкоша ꙗ на канунъ. ст҃ꙑꙗ варварꙑ. "],["torot:20180919:nov-sin:212843","и вꙑслаша пакꙑ и поꙗша ихъ .л҃. мѹж҃ вѧчьшихъ. "],["torot:20180919:nov-sin:212844","и тѣхъ исѣкоша. "],["torot:20180919:nov-sin:212845","и потомь .н҃. "],["torot:20180919:nov-sin:212846","и ꙗко изнемогоша голодомь. стоꙗли бо бѧхѹ .ѕ҃. нед҃. слѹшаюче льстьбѣ ихъ. и на праздьникъ ст҃го николꙑ. вꙑлѣзъше из города. исѣкоша всѧ. "],["torot:20180919:nov-sin:212852","и бѣ тѹга и беда. останкѹ живꙑхъ. "],["torot:20180919:nov-sin:212854","бѣ бо остало сѧ ихъ .п҃. мѹж҃. "],["torot:20180919:nov-sin:212855","и не бѧше вести чересъ всю зиму. въ новегородѣ на не. ни на живꙑ ни на мьртвꙑ. "],["torot:20180919:nov-sin:212858","и печѧловахѹ сѧ въ новегородѣ кн҃зь и влд҃ка. и вьсь новгородъ. "],["torot:20180919:nov-sin:212860","въ тож҃ лѣт҃ родї сѧ въ новегородѣ ѹ ꙗрослава сн҃ъ. ростислав҃. "],["torot:20180919:nov-sin:212861","томьж҃ лѣт҃ сърубиша црк҃вь ст҃ѹю апс҃толѹ на хълмѣ. живогложю. и ст҃го і҃ѡ. млс҃тиваго на воротехъ о въскр҃сениꙗ⁖ "],["torot:20180919:nov-sin:212864","въ лѣт҃ .҂ѕ҃ѱ҃в. зажьже сѧ пожаръ. новегородѣ въ нед҃. на всѣхъ ст҃хъ. в говѣниѥ идѹче. въ заѹтрьнюю. "],["torot:20180919:nov-sin:212870","загоре сѧ савъкине дворе. на ꙗрꙑшевѣ ѹлици. "],["torot:20180919:nov-sin:212872","и бѧше пожаръ зълъ. "],["torot:20180919:nov-sin:212873","съгорѣша црк҃ъви .і҃. ст҃го василиꙗ. ст҃ꙑꙗ трц҃ѧ. ст҃го въздвижениꙗ. и много домовъ добрꙑхъ. "],["torot:20180919:nov-sin:212878","и ѹꙗша ѹ лѹкини ѹлици. "],["torot:20180919:nov-sin:212879","и не тѹ сѧ зло ѹстави за грехꙑ наша. нъ на дрѹгꙑи дн҃ь загоре сѧ въ чьглове ѹлки. "],["torot:20180919:nov-sin:212881","и погоре дворовъ съ .і҃. "],["torot:20180919:nov-sin:212882","и потомь боле въздвиже сѧ. "],["torot:20180919:nov-sin:212883","тоиже нед҃ въ пѧтници. въ търъгъ. загорѣ сѧ ѿ хревъкове ѹлици. оли до рѹчьꙗ. неревьскеи коньць. "],["torot:20180919:nov-sin:212888","и съгорѣ црк҃вии .з҃. и домове величии. "],["torot:20180919:nov-sin:212890","ѿтоле въста зло. "],["torot:20180919:nov-sin:212891","по всѧ дн҃и загараше сѧ невидимо. и .ѕ҃. мѣстъ. и боле. "],["torot:20180919:nov-sin:212894","и не съмѧхѹ людьѥ тировати въ домъхъ. нъ по полю живѧхѹть. "],["torot:20180919:nov-sin:212896","и потомь погоре городище. "]]