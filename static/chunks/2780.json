[["torot:20180323:sergrad:197825","понахидами ж и ст҃ыми литꙋргїѧми ѹкраси памѧт родителю своею. и мл҃твами и млстынѧми ко ѹбогым. и нищекормїем. "],["torot:20180323:sergrad:197708","и пребыс до. м҃ дн҃їи сице творѧ памѧт родителема своима. "],["torot:20180323:sergrad:197710","и ѿиде в домъ свои радꙋѧ сѧ дш҃ею же и срдцемъ аки нѣкое сокровище многоцѣнное приобрѣт. полно богатс꙽тва дх҃овнаго. "],["torot:20180323:sergrad:197712","сам же прпдбныи юноша ѕело желаше мнишескаго житїѧ. "],["torot:20180323:sergrad:197713","вшед в дом по преставленїи родителю своею. и нача ѹпражнѧти сѧ ѿ житеиских печалеи мира сего. "],["torot:20180323:sergrad:197715","дом꙽ же и ꙗже сѹт в домꙋ потребныѧ вещи ни во что ж вмѣнивъ си. поминаше же въ срдцы писаніе гл҃ющее. ꙗко многа воздыханїѧ и ѹнынїѧ житие мира сего полно ес. "],["torot:20180323:sergrad:197718","проркъ реч "],["torot:20180323:sergrad:197824","изыдете ѿ среды их и ѿлѹчите сѧ. и нечистем мире не прикасаите сѧ. "],["torot:20180323:sergrad:197720","и дрꙋгїи проркъ реч. "],["torot:20180323:sergrad:197721","ѿстѹпите ѿ землѧ и взыдете на нб҃о. "],["torot:20180323:sergrad:197722","и дв҃дъ рече "],["torot:20180323:sergrad:197826","прилпе дш҃а моѧ въ слѣд тебе "],["torot:20180323:sergrad:197829","мене же прїѧтъ десница твоѧ. "],["torot:20180323:sergrad:197828","и паки "],["torot:20180323:sergrad:197827","се ѹдалих꙽ сѧ бѣгаѧ и водворих꙽ сѧ в꙽ пѹстыню. "],["torot:20180323:sergrad:197830","чаѧх бг҃а спасающаго мѧ. "],["torot:20180323:sergrad:197725","и г҃ь въ еѵаглїи рече "],["torot:20180323:sergrad:197831","иже кто хощет въ слѣд мене итъти. аще не ѿречетъ сѧ всѣх ꙗже сѹть в꙽ мирѣ семъ не может быти мои ѹчн҃къ. "],["torot:20180323:sergrad:197727","сими ѹтвер꙽дивъ си дꙋшꙋ и тѣло. и призва петра по плоти брата своего мен꙽шаго. "],["torot:20180323:sergrad:197729","ѡставлѧет емѹ ѡч҃ее наслѣдие. и съпроста всѧ ꙗже сѹт в домѹ его житеиским на потребꙋ. "],["torot:20180323:sergrad:197731","сам же не в꙽зѧ себѣ ничтож. по бжственомꙋ апслѹ рекшемꙋ. "],["torot:20180323:sergrad:197733","ѹметы всѧ в꙽мѣних си да х҃а приобрѧщꙋ. "],["torot:20180323:sergrad:197734","стефанѹ ж по родѹ братѹ его старѣишемꙋ не мнѡго лѣтъ пожив꙽шꙋ съ женою. и жена его ѹмре родив꙽ши два сн҃а. климен꙽та да іѡ҃анна иже тотъ іѡаннъ послѣди бысть феодоръ симоновьскїи. "],["torot:20180323:sergrad:197737","стефан꙽ же не по мноѕѣ оставль миръ и бысть мних въ манастыри ст҃ыѧ бц҃а ѹ покрова иже на хотковѣ. "],["torot:20180323:sergrad:197738","к немꙋ ж пришед бл҃женныи юноша варфоломѣи. молѧша стефана да бы шелъ с нимъ на в꙽зысканїе мѣста пѹстыннаго. "],["torot:20180323:sergrad:197740","стефанъ же принꙋжен бывъ словесы бл҃женнаго. и исшедша ѡб꙽ходиста по лѣсом мнѡга мѣста. и послѣди прїидоста на едино мѣсто пѹстыни въ чащах лѣса. имѹща и водѹ "],["torot:20180323:sergrad:197832","обышедша же мѣсто то и возлюбиста е. паче же бг҃ѹ наставлѧющѹ ихъ. "],["torot:20180323:sergrad:197745","и сотвориша мл҃твꙋ. "],["torot:20180323:sergrad:197746","начаста своима рѹкама лѣсъ сѣщи. "],["torot:20180323:sergrad:197747","и на рамѹ своею веръбна изнесоша на мѣсто. "],["torot:20180323:sergrad:197748","прежде ж себѣ сотвориста одринꙋ и хизинꙋ и покрыста ю. "],["torot:20180323:sergrad:197749","потом꙽ же кѣлїю единꙋ создаста и ѡбложиста цр҃квицꙋ малѹ. и срꙋбиста ю. "],["torot:20180323:sergrad:197751","и егда бысть совершено кончана цр҃ков внѣѹдꙋ изготована. ꙗкож быс лѣпо ѹже времѧ сщ҃ати ю. тогда бл҃женныи юноша рече къ стефанѹ. "],["torot:20180323:sergrad:197754","понеж братъ ми еси старѣишїи по родꙋ и по плоти. паче ж и по дх҃ѹ. и лѣпо ми ес имѣти тебе во ѿц҃а мѣсто. "],["torot:20180323:sergrad:197757","и нн҃ѣ нѣсть ми кого вопросити ѡ всем развїе тебе. "],["torot:20180323:sergrad:197758","паче ж ѡ сем молю тѧ и вопрашаю тѧ. "],["torot:20180323:sergrad:197759","се ѹже цр҃ковь поставлена и совершена всѣм и времѧ есть сщ҃ати ю. "],["torot:20180323:sergrad:197760","скажи ми в꙽ которое имѧ бѹдет праз꙽дникъ цр҃кви сеѧ. и во имѧ котораго ст҃аго сщ҃атї ю. "],["torot:20180323:sergrad:197762","ѿвѣщав꙽ же стефанъ рече емѹ "],["torot:20180323:sergrad:197833","что мѧ вопрошаеши. "],["torot:20180323:sergrad:197763","и въскѹю мѧ искꙋшаеши. и истѧзаеши. "],["torot:20180323:sergrad:197765","и самъ вѣси мене не хꙋжде. понеж ѿц҃ъ и мт҃и наша родителїе колькраты. возвестиша тебѣ пред нами гл҃ющи. "],["torot:20180323:sergrad:197834","блюди. "],["torot:20180323:sergrad:197768","блюди чадо "],["torot:20180323:sergrad:197888","и не наше еси чадо но бж҃їе данїе. елма ж бг҃ъ из꙽бра тебе еще сꙋща во ѹтробе мт҃ерне носима и прознамена ѡ тебѣ. и преже роженїѧ твоего. едга трикраты провозъгласилъ еси во всю цр҃ьковь во времѧ егда поют ст҃ѹю литѹргїю. ꙗкоже и всѣм людем стоѧщим тѹ и слышащим во ѹдивленїи быти. и ѹжасным почюдити сѧ гл҃юще. "],["torot:20180323:sergrad:197774","что ѹбо бѹдетъ младенецъ сеи. "],["torot:20180323:sergrad:197775","но сщ҃енницы ж и старцы ст҃їи мѹжїе ꙗсно ѡ тебѣ проразъсѹдїша и протол꙽коваша гл҃юще. "],["torot:20180323:sergrad:197776","понеж о младенцы семъ трочное число изъобрази сѧ и сим прознаменѹѧ ꙗко бѹдет нѣкогда ѹчн҃къ ст҃ыѧ троца. "],["torot:20180323:sergrad:197777","и не токмо ж самъ единъ вѣровати начнет бл҃гочстно. но и ины многи приведет и наѹчит вѣровати во ст҃ѹю троцꙋ. "],["torot:20180323:sergrad:197779","да лѣпо ес тебѣ сщ҃ати цр҃ковь сїю паче всѣх во имѧ ст҃ыѧ троца "],["torot:20180323:sergrad:197889","не наше же се замышленїе. но бж҃їе изъволенїе и прознаменанїе и из꙽бранїе. бг҃ꙋ тако извол꙽шѹ. "],["torot:20180323:sergrad:197782","бѹди имѧ г҃не бл҃гословено во вѣкы. "],["torot:20180323:sergrad:197783","и сїѧ из꙽гл҃ав꙽шꙋ стеѳанѹ. бл҃женныи же ѹноша воздохнѹвъ ѿ срдца и реч. "],["torot:20180323:sergrad:197785","во истинꙋ изъгл҃а гн҃е мои. "],["torot:20180323:sergrad:197786","се и мнѣ любо ес. "],["torot:20180323:sergrad:197787","и азъ того ж и хотѣх и смышлѧх "],["torot:20180323:sergrad:197890","и желаетъ дш҃а моѧ. еже совершити сщ҃ати ц҃рьковь во имѧ ст҃ыѧ троца. "],["torot:20180323:sergrad:197789","но смиренїѧ ради вопрошах тѧ. "],["torot:20180323:sergrad:197790","и се г҃ь г҃ь бг҃ъ не остави мене и желанїе срдца моего дал ми. и хотѣнїѧ моего не лишил꙽ мѧ. "],["torot:20180323:sergrad:197792","и то рекша и взѧша и блгсвенїе и сщ҃енїе ѿ стл҃ѧ. "],["torot:20180323:sergrad:197793","и прїѣхаша изъ града ѿ митрополита феѡгнаста сщ҃енницы. и привезоша с꙽ собою сщ҃енїе и ан꙽тимисъ и мощи ст҃ых мч҃нкъ. и прочаѧ ꙗже на потребѹ на осщ҃енїе цр҃кви. "],["torot:20180323:sergrad:197796","и тогда сщ҃ена быс цр҃кви во имѧ ст҃ыѧ троца. преосщ҃еннаго ар꙽хиепскпа феѡгнаста митрополита кїевьскаго и всеѧ рѹси при великом кн҃ѕе симеѡне івановиче. мню ѹбо еже рещи в начало кнѧженїѧ его. "],["torot:20180323:sergrad:197799","въ правдѹ ѹбо цр҃ковь си наречена бысть во имѧ ст҃ыѧ троца. понеж поставлена быс блгдтїю бг҃а ѿц҃а и млстїю. сн҃а бж҃їѧ и поспѣшенїемъ ст҃го дх҃а. "],["torot:20180323:sergrad:197802","стефанъ ж совершивъ цр҃ковь и сщ҃авъ ю и немного поживе въ пѹстыни съ братомъ си. и видѧ трѹд пꙋстынныи житїе скоръбно. житїе жестъко ѿвсюдѹ теснота ѿвсюдѹ недостат꙽кы ни имѹщим ниѿкꙋдꙋ ни ꙗстьѧ ни питїѧ. ни прочих ꙗже на потребѹ. "],["torot:20180323:sergrad:197806","не бѣ бо ни прохода ни приноса ниѿкѹдꙋже. "],["torot:20180323:sergrad:197807","не бѣ бо окрстъ пѹстынѧ тоѧ близ тогда ни селъ ни дворовъ. ни людеи живѹщих в них. ни пѹти людскаго ниѿкꙋдѹж. "],["torot:20180323:sergrad:197810","и не бѣ мимоходѧщаго ни посѣщающаг. но ѡкрѹгъ мѣста того со всѣ с꙽траны все лѣсъ все пѹстынѧ. "],["torot:20180323:sergrad:197812","ѡн же видѧ сїѧ и стѹжив꙽ си. ѡставлѧет пѹстыню кѹпно ж и брата своего приснаго прпдбнаг пѹстынолюбца и пѹстыножителѧ. "]]