[["proiel:20170214:gothic-nt:45545","\u003cspan class=\"citation\"\u003eLUKE 9.15\u003c/span\u003e jah gatawidedun swa jah gatawidedun anakumbjan allans. "],["proiel:20170214:gothic-nt:45546","\u003cspan class=\"citation\"\u003eLUKE 9.16\u003c/span\u003e nimands þan þans fimf hlaibans jah twans fiskans, insaiƕands du himina gaþiuþida ins jah gabrak jah gaf siponjam du faurlagjan þizai managein. "],["proiel:20170214:gothic-nt:45547","\u003cspan class=\"citation\"\u003eLUKE 9.17\u003c/span\u003e jah matidedun jah sadai waurþun allai; "],["proiel:20170214:gothic-nt:45548","jah ushafan warþ, þatei aflifnoda im gabruko, tainjons twalif. "],["proiel:20170214:gothic-nt:45549","\u003cspan class=\"citation\"\u003eLUKE 9.18\u003c/span\u003e jah warþ, miþþanei was is bidjands sundro, gamotidedun imma siponjos is, jah frah ins qiþands: "],["proiel:20170214:gothic-nt:45550","ƕana mik qiþand wisan þos manageins? "],["proiel:20170214:gothic-nt:45551","\u003cspan class=\"citation\"\u003eLUKE 9.19\u003c/span\u003e iþ eis andhafjandans qeþun: "],["proiel:20170214:gothic-nt:45552","Iohannen þana daupjand, anþarai þan Heleian, sumai þan þatei praufetus sums þize airizane usstoþ. "],["proiel:20170214:gothic-nt:45553","\u003cspan class=\"citation\"\u003eLUKE 9.20\u003c/span\u003e qaþ þan du im: "],["proiel:20170214:gothic-nt:45554","aþþan jus ƕana mik qiþiþ wisan? "],["proiel:20170214:gothic-nt:45555","andhafjands þan Paitrus qaþ: "],["proiel:20170214:gothic-nt:45556","þu is Xristus, sunus gudis. "],["proiel:20170214:gothic-nt:45557","\u003cspan class=\"citation\"\u003eLUKE 9.21\u003c/span\u003e iþ is þan gaƕotjands im faurbauþ ei mann ni qiþeina þata; \u003cspan class=\"citation\"\u003eLUKE 9.22\u003c/span\u003e qiþands þatei skal sunus mans manag winnan jah uskusans fram sinistam wairþan jah gudjam jah bokarjam jah usqiman jah þridjin daga urreisan. "],["proiel:20170214:gothic-nt:45559","\u003cspan class=\"citation\"\u003eLUKE 9.23\u003c/span\u003e qaþ þan du allaim: "],["proiel:20170214:gothic-nt:45560","jabai ƕas wili afar mis gaggan, afaikai sik silban jah nimai galgan seinana dag ƕanoh jah laistjai mik. "],["proiel:20170214:gothic-nt:45561","\u003cspan class=\"citation\"\u003eLUKE 9.24\u003c/span\u003e saei allis wili saiwala seina nasjan, fraqisteiþ izai; "],["proiel:20170214:gothic-nt:45562","aþþan saei fraqisteiþ saiwalai seinai in meina, ganasjiþ þo. "],["proiel:20170214:gothic-nt:45563","\u003cspan class=\"citation\"\u003eLUKE 9.25\u003c/span\u003e ƕo allis þaurfte gataujiþ sis manna, gageigands þo manased alla, iþ sis silbin fraqistjands aiþþau gasleiþjands? "],["proiel:20170214:gothic-nt:45564","\u003cspan class=\"citation\"\u003eLUKE 9.26\u003c/span\u003e saei allis skamaiþ sik meina aiþþau meinaize waurde, þizuh sunus mans skamaid sik, biþe qimiþ in wulþu seinamma jah attins jah þize weihane aggele. "],["proiel:20170214:gothic-nt:45565","\u003cspan class=\"citation\"\u003eLUKE 9.27\u003c/span\u003e qiþuh þan izwis sunja: "],["proiel:20170214:gothic-nt:45566","sind sumai þize her standandane, þaiei ni kausjand dauþau, unte gasaiƕand þiudinassau gudis. "],["proiel:20170214:gothic-nt:45567","\u003cspan class=\"citation\"\u003eLUKE 9.28\u003c/span\u003e waurþun þan afar þo waurda swe dagos ahtau, ganimands Paitru jah Iakobu jah Iohannen usiddja in fairguni bidjan. "],["proiel:20170214:gothic-nt:45568","\u003cspan class=\"citation\"\u003eLUKE 9.29\u003c/span\u003e jah warþ, miþþanei baþ is, siuns andwairþjis is anþara jah gawaseins is ƕeita skeinandei. "],["proiel:20170214:gothic-nt:45569","\u003cspan class=\"citation\"\u003eLUKE 9.30\u003c/span\u003e jah sai, wairos twai miþrodidedun imma, þaiei wesun Moses jah Helias; "],["proiel:20170214:gothic-nt:45570","\u003cspan class=\"citation\"\u003eLUKE 9.31\u003c/span\u003e þai gasaiƕanans in wulþau qeþun urruns is, þoei skulda usfulljan in Iairusalem. "],["proiel:20170214:gothic-nt:45571","\u003cspan class=\"citation\"\u003eLUKE 9.32\u003c/span\u003e iþ Paitrus jah þai miþ imma wesun kauridai slepa: "],["proiel:20170214:gothic-nt:45572","gawaknandans þan gaseƕun wulþu is jah þans twans wairans þans miþstandandans imma. "],["proiel:20170214:gothic-nt:45573","\u003cspan class=\"citation\"\u003eLUKE 9.33\u003c/span\u003e jah warþ, miþþanei afskaiskaidun sik af imma, qaþ Paitrus du Iesua: talzjand, god ist unsis her wisan, jah gawaurkjaima hleiþros þrins, aina þus jah aina Mose jah aina Helijin, ni witands ƕa qiþiþ. "],["proiel:20170214:gothic-nt:45575","\u003cspan class=\"citation\"\u003eLUKE 9.34\u003c/span\u003e þata þan imma qiþandin warþ milhma jah ufarskadwida ins; "],["proiel:20170214:gothic-nt:45576","faurhtidedun þan in þammei jainai qemun in þamma milhmin. "],["proiel:20170214:gothic-nt:45577","\u003cspan class=\"citation\"\u003eLUKE 9.35\u003c/span\u003e jah stibna warþ us þamma milhmin qiþandei: "],["proiel:20170214:gothic-nt:52408","sa ist sunus meins sa liuba, "],["proiel:20170214:gothic-nt:52409","þamma hausjaiþ. "],["proiel:20170214:gothic-nt:45579","\u003cspan class=\"citation\"\u003eLUKE 9.36\u003c/span\u003e jah miþþanei warþ so stibna, bigitans warþ Iesus ains. "],["proiel:20170214:gothic-nt:45580","jah eis þahaidedun jah mann ni gataihun in jainaim dagam ni waiht þizei gaseƕun. "],["proiel:20170214:gothic-nt:45581","\u003cspan class=\"citation\"\u003eLUKE 9.37\u003c/span\u003e warþ þan in þamma afardaga, dalaþ atgaggandam im af fairgunja, gamotida imma manageins filu. "],["proiel:20170214:gothic-nt:45582","\u003cspan class=\"citation\"\u003eLUKE 9.38\u003c/span\u003e jah sai, manna us þizai managein ufwopida qiþands: "],["proiel:20170214:gothic-nt:45583","laisari, bidja þuk insaiƕan du sunu meinamma, unte ainaha mis ist. "],["proiel:20170214:gothic-nt:45584","\u003cspan class=\"citation\"\u003eLUKE 9.39\u003c/span\u003e jah sai, ahma nimiþ ina unhrains jah anaks hropeiþ jah tahjiþ ina miþ ƕaþon jah halisaiw aflinniþ af imma gabrikands ina. "],["proiel:20170214:gothic-nt:45585","\u003cspan class=\"citation\"\u003eLUKE 9.40\u003c/span\u003e jah baþ siponjans þeinans ei usdribeina imma, jah ni mahtedun. "],["proiel:20170214:gothic-nt:45586","\u003cspan class=\"citation\"\u003eLUKE 9.41\u003c/span\u003e andhafjands þan Iesus qaþ: "],["proiel:20170214:gothic-nt:45587","o kuni ungalaubjando jah inwindo, und ƕa siau at izwis jah þulau izwis? "],["proiel:20170214:gothic-nt:45588","attiuh þana sunu þeinana hidrei. "],["proiel:20170214:gothic-nt:45589","\u003cspan class=\"citation\"\u003eLUKE 9.42\u003c/span\u003e þaruh nauhþan duatgaggandin imma, gabrak ina sa unhulþa jah tahida. "],["proiel:20170214:gothic-nt:45590","gaƕotida þan Iesus ahmin þamma unhrainjin jah gahailida þana magu jah atgaf ina attin is. "],["proiel:20170214:gothic-nt:45591","\u003cspan class=\"citation\"\u003eLUKE 9.43\u003c/span\u003e usfilmans þan waurþun allai ana þizai mikilein gudis. "],["proiel:20170214:gothic-nt:45592","at allaim þan sildaleikjandam bi alla þoei gatawida Iesus . qaþ þan du siponjam seinaim: "],["proiel:20170214:gothic-nt:45597","\u003cspan class=\"citation\"\u003eLUKE 9.44\u003c/span\u003e lagjiþ jus in ausona izwara þo waurda, unte sunus mans skulds ist atgiban in handuns manne. "]]