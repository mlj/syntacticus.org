[["torot:20180919:zadon:212230","і потом списах жалость и похвалу великому кнзю дмитрию иванович и брату его кнзю владмеру ѡндрѣевичу. "],["torot:20180919:zadon:212231","снидем ся, брате и друзи снве рустїи, "],["torot:20180919:zadon:212351","съставимъ слово къ слову "],["torot:20180919:zadon:212353","и величимъ землю рускую "],["torot:20180919:zadon:212354","и веръжем печал на въсточную страну, в сѣмъвъ жребие, "],["torot:20180919:zadon:212355","въздаютъ поганому мамаю победы и великому кнзю дмитрию ивановичю похвалу, и брату его кнзю владмеру ѡндрѣевичю. "],["torot:20180919:zadon:212357","р’ци, "],["torot:20180919:zadon:212358","того лут’че бо ес, брате, нача повѣдати инѣми словесы ѡ похвалных ѡ нынеш’них повестех ѿ полку кнзя дмитрея ивановича и брата его кнзя владмера ѡндрѣевич, правнука стго великог кнзя владмера киевскаго. "],["torot:20180919:zadon:212232","начаша повѣдати по дѣлом, по гыбелю, "],["torot:20180919:zadon:212361","но потрезвимь с мꙑсльми и землями "],["torot:20180919:zadon:212362","и помянем пер’вꙑх лѣтъ времена "],["torot:20180919:zadon:212363","и похвалим вѣща боінаго, гораздаго гдуца в’ киевѣ. "],["torot:20180919:zadon:212233","тот боюн воскладше гораздꙑя своя перстꙑ на живꙑа струнꙑ и пояше кнземъ рускимъ слвꙑ, первую славу великому кнзю киевскому игорю рюрикович, в҃ великому кнзю владмеру стославич киевскому, третюю великому кнзю ярославу володимеровичю. "],["torot:20180919:zadon:212234","и я ж помяну еѳоня, ерея резанца, в похвалу пѣсньм и гусленꙑмї и буяни словесꙑ и сего великог кнзя дмитреа иванович и брата ег кнзя владмера ѡндрѣевич, правнука тѣхъ кнзеи, зане ж ѡпало мужьство их и пѣние их и кнзем руским за землю рускую и за вѣру крстьянскую. "],["torot:20180919:zadon:212235","ѡт калагъския рати до мамаева побоища лѣтъ 160. "],["torot:20180919:zadon:212236","си бо кнзь великꙑи дмитреи ивановичь и брат его кнзь владмер ѡндрѣевич помоля с бѹ и прчсте бцы, стяжав умъ свои крѣпостию и поѡстриша срдца своя мужством и наполниша с ратнаго духа и уставиша себе храмнꙑа полъкꙑ в русько земли и помянуша прадѣда своего, кнзя владмера ѡндрѣевича киевъскаго. "],["torot:20180919:zadon:212237","ѡ жаворонокъ лѣтьняа птица, краснꙑх днеи утѣха, возлети под синии нбса, "],["torot:20180919:zadon:213877","посмотри к’ силному граду москвѣ, "],["torot:20180919:zadon:213876","воспой славу великому кнзю дмитрию иванович и брату ег кнзю владмеру ѡндрѣевичю. "],["torot:20180919:zadon:212238","цег’ бѹря коли снесет из’ земли залѣтъскые в поле половецкое. "],["torot:20180919:zadon:212239","на москвѣ кони ръжут, "],["torot:20180919:zadon:212364","звенит слава руская по всей земли рускои, "],["torot:20180919:zadon:212365","трубы трубят на коломнѣ, "],["torot:20180919:zadon:212366","в бубнꙑ бьют в серпоховѣ, "],["torot:20180919:zadon:212367","стоят стязи у дону у великого на брези, "],["torot:20180919:zadon:212368","звонят колоколꙑ вечнꙑа в великом новѣгородѣ. "],["torot:20180919:zadon:212240","стоят люди новгородцꙑ у сто соѳѣи а рькучи, "],["torot:20180919:zadon:212369","уже нам, братїе, на пособе великому кнзю дмирию иванович не поспѣть. "],["torot:20180919:zadon:212241","и как слово изговаривая, уже бо як ѡрлꙑ слетѣша с "],["torot:20180919:zadon:212370","и выѣхали посадникꙑ из великого новагорода, 70000, к велкому кнзю дмитрию иванович и брату его кнзю владмеру ѡндрѣевич на пособе къ славъному граду москве. "],["torot:20180919:zadon:212242","то тѣ сьѣхали с вси кнзи руския к’ великому кнзю дмитрию иванович и брату его кнзю владмеру ѡндрѣевичю а рькучи им таково слово, "],["torot:20180919:zadon:212371","у дону стоят татарове поганꙑ и мама на рѣчкы на мечи, "],["torot:20180919:zadon:212372","хотят брести и живот свои предати нашеи славѣ. "],["torot:20180919:zadon:212243","и реч кнзь дмитреи иванович, "],["torot:20180919:zadon:212373","поидем тамо, "],["torot:20180919:zadon:212374","укупимъ животу славу, старꙑмъ повѣсть а молодꙑмъ памят, "],["torot:20180919:zadon:212375","а храбрꙑх плечеи въиспꙑтаем а рьку дон кровю пролемъ за земълю рускую и за вѣру крстьяньскую. "],["torot:20180919:zadon:212244","и реч имъ княз великꙑи дмитреи иванович, "],["torot:20180919:zadon:212376","братя и кнзи руския, гнѣздо есмя великого кнзя владмера киевъскаго. "],["torot:20180919:zadon:212245","ни в обиди есмя бꙑли ни кречету, ни черному ворону, ни поганому мамаю. "],["torot:20180919:zadon:212246","ѡ соловей, лѣтьняа птица, чтобы ты, соловеи, вꙑщекотал великому кнзю дмитрию ивановичю из зем’ли тои всеи и дву братов ѡлгер’довичев’, ѡн’дреи да брат его дмитреи ѡлгер’довичев’ да дмитреи волꙑнскꙑи. "],["torot:20180919:zadon:212247","тѣ бо суть снве храбрии, кречати в ратномъ времени, ведоми полковидцꙑ под трубами и под шеломꙑ возлелиянꙑ в литовъскои земли. "],["torot:20180919:zadon:212248","и молвяше ѡндрѣи ѡлгер’дович брату своему дмитрию, "],["torot:20180919:zadon:212378","сами есми себѣ два брата а внукꙑ есмя едимантовꙑ. "],["torot:20180919:zadon:212249","из’берем братью милую, панове и удалꙑи литвꙑ, храбрꙑх ѹдальцевъ, "],["torot:20180919:zadon:212379","и сами сядем на борзꙑя своя комони, "],["torot:20180919:zadon:212380","посмотримъ быстрого дону и зобьем шоломꙑ мечи, "],["torot:20180919:zadon:212381","испꙑтаем мечевъ своих литовъскꙑх ѡ шеломꙑ татарскꙑѧ, сулицъ немецъкꙑх баиданꙑ бесерменьскꙑя. "],["torot:20180919:zadon:212250","и реч ему дмитреи, "],["torot:20180919:zadon:212382","брате ѡндрѣи, не пощадим живота своег за крестьянꙑ и за обиду великого кнзя дмитриа ивановича. "],["torot:20180919:zadon:212251","уж бо, брате, стук стучить, громъ гримит в’ каменѣ градѣ москвѣ, "],["torot:20180919:zadon:212383","стучить силная рат великого кнзя, "],["torot:20180919:zadon:212384","гремят удальцꙑ рускꙑя золоченꙑми доспехꙑ, черленꙑми щитꙑ. "],["torot:20180919:zadon:212385","седлаи, брате ѡндреи, свои борзꙑи комони, а мои готовꙑ, брате, на чистое поле. "],["torot:20180919:zadon:212252","посмотримъ своих полъковъ. "],["torot:20180919:zadon:212386","толко, брате кнзь дмитреи, с нами храбрꙑе ливꙑ 70000. "],["torot:20180919:zadon:212387","ѹж, брате, возвеяша силнии вѣтри по морю, "],["torot:20180919:zadon:212388","на усть дону и непра прилѣлѣяша с великиа тучи по морю, на рускую землю, "],["torot:20180919:zadon:212395","из них вꙑступают кровавꙑя зори, "],["torot:20180919:zadon:212396","и в нихъ трепещуть силнии молнии. "],["torot:20180919:zadon:212253","быти стуку велику на рѣчьки направдѣ меж дономъ и непром, "],["torot:20180919:zadon:212397","пасти трупу члчью на полѣ куликовѣ, "],["torot:20180919:zadon:212398","пролити с кровѣ на рѣчькꙑ напрвдѣ. "],["torot:20180919:zadon:212254","уже бо въскрипѣли телегꙑ меж дономъ и непромъ, "],["torot:20180919:zadon:212399","идут хинове в руськую землю. "],["torot:20180919:zadon:212255","и притекоша сѣрꙑе волцꙑ ѿ усть дону и непра, "],["torot:20180919:zadon:212400","ставъши воюют, "],["torot:20180919:zadon:212401","на рецꙑ на мечи хотят наступати на рускую землю. "],["torot:20180919:zadon:212256","тоти было не сѣрꙑе волцꙑ, но приидоша поганїи татарове, "],["torot:20180919:zadon:212402","приити хотят воюючи в рускую землю погании татарове. "],["torot:20180919:zadon:212257","тогда гуси возгоготаша на рѣчкꙑ на мечи, "],["torot:20180919:zadon:212403","лебеди крилꙑ въслескаша. "],["torot:20180919:zadon:212258","ни гуси возгоготаша, но поганꙑи мама на рускую землю пришел, а воеводꙑ своя привелъ. "],["torot:20180919:zadon:212259","а уже бедꙑ их пловуще, "],["torot:20180919:zadon:212404","птица их крилати под ѡблакꙑ летають, "],["torot:20180919:zadon:212405","ворони грають а галицꙑ своею рѣчью говорять, "],["torot:20180919:zadon:212406","ѡрлꙑ крилати въсплещут а волци грозно воюють а лисицꙑ на кости брешут. "],["torot:20180919:zadon:212260","руская земля, тоти ес как за соломономъ црмъ побꙑвало. "]]