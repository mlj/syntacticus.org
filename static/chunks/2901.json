[["torot:20180323:suz-lav:202224","В то же лѣт. быс знаменье в сл҃нцї. въ .ѳ҃. час. дн҃е. бывшю ему ꙗко мсць малъ. "],["torot:20180323:suz-lav:203220","и мало не смерче сѧ. по полудн҃ьи мсца. авгус. въ .а҃і. дн҃ь. "],["torot:20180323:suz-lav:202231","в то же лѣт престави сѧ василко ростиславичь. "],["torot:20180323:suz-lav:202232","и ст҃ополчаꙗ престави сѧ. мсца. феврал. въ .к҃и. дн҃ь. "],["torot:20180323:suz-lav:202234","в то же лѣт. престави сѧ володарь кнѧзь ростиславичь ⁘ "],["torot:20180323:suz-lav:202236","В лѣт. ѕ҃. х҃. л҃г. индикта третьꙗго лѣт. Престави сѧ блг҃овѣрныи и великыи кнѧзь русскыи володимеръ. сн҃ъ блг҃овѣрна ѡц҃а всевода. ѹкрашеныи добрыми нравы. прослувыи в побѣдах. "],["torot:20180323:suz-lav:202242","ѥго имене трепетѧху всѧ страны. "],["torot:20180323:suz-lav:202243","и по всѣм землѧм изиде слух ѥго. "],["torot:20180323:suz-lav:202244","понеже ѹбо ѡнъ всею дш҃ею възлюби б҃а. "],["torot:20180323:suz-lav:202245","но и мы мним сѧ б҃а любѧще. "],["torot:20180323:suz-lav:202246","но аще потщим сѧ заповѣди ѥго схранити. тогда ꙗвим сѧ б҃а любѧще. "],["torot:20180323:suz-lav:202248","любѧи бо мѧ реч заповѣди ѥго хранить. "],["torot:20180323:suz-lav:202249","се же чюдныи кнѧзь володимеръ. потща сѧ б҃ьꙗ хранити заповѣди. "],["torot:20180323:suz-lav:202251","и б҃ьи страхъ прис имѣꙗ в срдци. поминаꙗ слово гсне. иже реч "],["torot:20180323:suz-lav:202339","ѡ семь познают вы вси члв҃ци. ꙗко мои ѹчнц҃и есте. аще любите другъ друга. и любите врагы ваша. и добро творите ненавидѧщим вас. "],["torot:20180323:suz-lav:202258","всѧ бо зломыслы ѥго вда б҃ъ подъ руцѣ ѥго. "],["torot:20180323:suz-lav:202259","поне не взношаше сѧ. ни величаше сѧ. но на б҃а възлагаше все. "],["torot:20180323:suz-lav:202262","и б҃ъ покарѧше под нозѣ ѥго всѧ врагы. "],["torot:20180323:suz-lav:202263","ѡн же заповѣдь б҃ью хранѧ добро творѧше врагом своимъ. "],["torot:20180323:suz-lav:202264","ѿпущаше ꙗ ѡдарены. "],["torot:20180323:suz-lav:202265","млствъ же бѧше паче мѣры. поминаꙗ слово гсне глщ҃еѥ. "],["torot:20180323:suz-lav:202267","блажени млствии ꙗко ти помиловани будут. "],["torot:20180323:suz-lav:202268","и блжнъ разумѣваꙗи на нища и ѹбога. ꙗко в дн҃ь лютыи избавить и гсь. "],["torot:20180323:suz-lav:202270","тѣмь и не щадѧше имѣньꙗ своѥго. раздаваꙗ требующим. и црк҃ви зижа и ꙋкрашаꙗ. "],["torot:20180323:suz-lav:202273","чтѧшеть же излиха чернечьскыи чинъ. и поповьскыи. подаваꙗ имъ еже на потребу. и приимаꙗ ѿ них млт҃вы. "],["torot:20180323:suz-lav:202277","велику же вѣру стѧжа к б҃у. и сродникома своима. к ст҃ыма мч҃нкама. борису и глѣбу. "],["torot:20180323:suz-lav:202281","тѣмь и церковь прекрасну созда на лтѣ. во имѧ ею. идеже стаг бориса кровь прольꙗна быс. "],["torot:20180323:suz-lav:202284","жалостив же бѧше ѡтинудь. "],["torot:20180323:suz-lav:202285","и даръ си ѿ б҃а приꙗ. да ѥгда в црк҃вь внидѧшеть. и слыша пѣнье и абье слезы испущашеть. и тако молбы ко влдцѣ хсу со слезами воспущаше. "],["torot:20180323:suz-lav:202289","тѣмь и б҃ъ всѧ прошеньꙗ ѥго свершаше. "],["torot:20180323:suz-lav:202290","и исполни лѣта ѥго в добродн҃ьствѣ. "],["torot:20180323:suz-lav:202291","и посѣдѣ кыевѣ на ѡтни столѣ .г҃і. лѣт. "],["torot:20180323:suz-lav:202292","и в лѣт. ѕ҃. х҃. л҃г. ѿ начала миру. престави сѧ маꙗ мсца. въ .ѳ҃і. дн҃ь. живъ ѿ ржства своѥго. лѣт .о҃г. лѣта. "],["torot:20180323:suz-lav:202298","престави сѧ на лтѣ ѹ милое црк҃ве. юже созда потщаньѥм многым. "],["torot:20180323:suz-lav:202300","сн҃ве же ѥго и болѧре несоша киеву. "],["torot:20180323:suz-lav:202301","и положенъ быс в ст҃ѣи соѳьи ѹ ѡц҃а своѥго. "],["torot:20180323:suz-lav:202302","И сѣде кыѥвѣ. мстиславъ сн҃ъ ѥго старѣишии. кнѧжа с кротостью. "],["torot:20180323:suz-lav:202305","а ꙗрополкъ брат ѥго иде переꙗславлю. "],["torot:20180323:suz-lav:202306","Потом же ѹслышавше половци. ꙗко ꙋмерлъ ѥсть володимеръ кнѧзь. присунуша сѧ борзѣх. и наворопиша изгоном. къ барочю. и ко вронь кнѧзю. хотѧщю полонити торкы проклѧтыꙗ. и с тѣми повоевати русску землю. "],["torot:20180323:suz-lav:202314","но б҃ъ въ изумѣньѥ положи свѣтъ их. "],["torot:20180323:suz-lav:202315","и не ѹспѣша ничтоже. "],["torot:20180323:suz-lav:202316","ꙗрополку бо вѣсть есть. "],["torot:20180323:suz-lav:202317","и въгна торкы в городъ тоѥ ночи. "],["torot:20180323:suz-lav:202318","и егда воротиша сѧ ѡпѧть половци. кнѧзь же ꙗрополкъ. ѹкрѣпивъ сѧ б҃ьею помощью. не жда иное помощи ни брата. ни другаго. токмо с переꙗславци своими. испостиже ꙗ ѹ полкъстѣнѧ. "],["torot:20180323:suz-lav:202325","и воротиша сѧ половци. и поидоша исполчивше сѧ противу. "],["torot:20180323:suz-lav:202327","тогда же бл҃говѣрнаго кнѧзѧ корень. бл҃говѣрнаꙗ ѿрасль. ꙗрополкъ призвавъ имѧ б҃ье. и ѡц҃а своѥго помѧнувъ. дерзну с дружиною своею. и побѣди поганыꙗ. силою чстнаго крста. "],["torot:20180323:suz-lav:202334","а друзии истопоша в рѣках. "],["torot:20180323:suz-lav:202335","и тако вороти сѧ кнѧзь ꙗрополкъ. хвалѧ и славѧ б҃а. ѡ таковѣи помощи. и ѡ дарѣ б҃ьи. "],["torot:20180323:suz-lav:203057","В лѣт. ѕ҃. х҃. л҃д. Постави кнѧзь ꙗрополкъ игумена марка стаг їѡан. ѥгоже постави никита митрополитъ епспмь переꙗславлю. мсца. ѡктѧбр. въ .д҃. дн҃ь. "],["torot:20180323:suz-lav:203061","в то же лѣт престави сѧ митрополитъ никита. мсца. марта. въ .ѳ҃. дн҃ь. "],["torot:20180323:suz-lav:203063","а кнѧгини володимерѧ. престави сѧ. мсца. июнѧ. въ .а҃і. дн҃ь. "],["torot:20180323:suz-lav:203066","в то же лѣт потрѧсе сѧ землѧ. мсца. авгус. въ .а҃. дн҃ь. и въ час .и҃. нощи. "],["torot:20180323:suz-lav:203069","В лѣт. ѕ҃. х҃. л҃е. Престави сѧ ст҃ополчичь меншии брѧчиславъ. мсца. марта. въ .к҃и. дн҃ь. и погребенъ априлѧ въ .е҃. "],["torot:20180323:suz-lav:203072","в се же лѣт. выгна ѡлговичь всеволодъ. своѥго стрыꙗ рослава. ис чернигова. и дружину ѥго исѣче. и разграби. "],["torot:20180323:suz-lav:203078","мстислав же съ ꙗрополком совокуписта воѣ. хотѧще ити на всеволода. про ꙗрослава. "],["torot:20180323:suz-lav:203081","и всеволодъ посла сѧ по половцѣ. "],["torot:20180323:suz-lav:203082","и приде ихъ .з҃. тысѧщь. со селукомь. и с ташемъ. "],["torot:20180323:suz-lav:203085","и сташа ѹ ратьмирѣ дубровы. за выремь. "],["torot:20180323:suz-lav:203087","послали бо бѧхуть послы ко всеволоду. "],["torot:20180323:suz-lav:203088","и не пропустиша их опѧть. "],["torot:20180323:suz-lav:203089","ꙗрополчи бо бѧхуть посадници. по всеи семи. "],["torot:20180323:suz-lav:203091","и мстиславича изѧслава посадилъ курьскѣ. "],["torot:20180323:suz-lav:203092","и изъимаша послы ихъ на локнѣ. "],["torot:20180323:suz-lav:203093","и приведоша и къ ꙗрополку. "],["torot:20180323:suz-lav:203094","и половци не вземше вѣсти ѿ ѡлговичь. сотснувше си с бѣгом возворотиша сѧ. "],["torot:20180323:suz-lav:203096","мстиславу же боле налѣгающю на всеволода. река ѥму "],["torot:20180323:suz-lav:203179","повелъ ѥси половци. "],["torot:20180323:suz-lav:203098","и не ѹспѣлъ ѥси ничтоже. "],["torot:20180323:suz-lav:203099","ѡному же боле емшю сѧ мольбѣ. и болѧры подъѹчаꙗ и дары даꙗ. "],["torot:20180323:suz-lav:203101","и тако пребыс все лѣто до зимы. "],["torot:20180323:suz-lav:203102","и приде ꙗрославъ из мурома. "],["torot:20180323:suz-lav:203103","и поклони сѧ местиславу. река "],["torot:20180323:suz-lav:203180","хрсь ѥси ко мнѣ цѣловалъ "],["torot:20180323:suz-lav:203181","поиди на всеволода. "],["torot:20180323:suz-lav:203105","и всеволодъ боле поча молити сѧ мстиславу. "],["torot:20180323:suz-lav:203106","не ѹспѣꙗше противу хрсьному цѣлованью. "],["torot:20180323:suz-lav:203107","бѧшеть бо в ты дн҃и григореи игуменъ стаг андрѣꙗ. иже бѣ любим володимеру. честенъ же ѿ мстислава. и ѿ всѣх людии. "],["torot:20180323:suz-lav:203111","то же не дадѧшеть на рать по ꙗрославѣ никомуже молвити. река "],["torot:20180323:suz-lav:203182","на тѧ будеть грѣхъ. аже переступишь хрсьное цѣлованье. "],["torot:20180323:suz-lav:203183","то есть льжѣе. неже прольꙗти кровь хрсьꙗньску. "],["torot:20180323:suz-lav:203116","и совкупи въсь сборъ иерѣискыи. "],["torot:20180323:suz-lav:203117","митрополита бо в то времѧ не бѧше. "],["torot:20180323:suz-lav:203118","и рекоша мстиславу. "],["torot:20180323:suz-lav:203119","на ны буди то грѣх "],["torot:20180323:suz-lav:203184","створи миръ. "],["torot:20180323:suz-lav:203120","и створи волю ихъ "]]