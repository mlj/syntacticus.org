[["torot:20180919:nov-sin:205059","томьж҃. лѣт҃. обложи трьпезницю камѧнѹ антонъ игуменъ новегородѣ⁖ "],["torot:20180919:nov-sin:204946","томьж҃ лѣт҃. вода бѧше велика. въ волховѣ. "],["torot:20180919:nov-sin:204949","а снѣгъ лежа до ꙗковлѧ дн҃и. "],["torot:20180919:nov-sin:204950","а на осень ѹби морозъ вьрьшь всю. и озимицѣ. "],["torot:20180919:nov-sin:204952","и бꙑ голодъ и цересъ зимѹ. "],["torot:20180919:nov-sin:204953","ръжи осминка по полугрв҃нѣ⁖ "],["torot:20180919:nov-sin:204954","въ лѣт҃ .҂ѕ҃.х҃.л҃ѕ. прѣстѣстави сѧ игѹменъ кюрьꙗкъ ст҃ого георгиꙗ. "],["torot:20180919:nov-sin:205060","томьж҃. лѣт҃. прѣстави сѧ іѡ҃а. сн҃ъ всѣволожь вънѹкъ мьстиславль. априлѧ. въ .ѕ҃і. "],["torot:20180919:nov-sin:204959","въ тож҃ лѣт҃. въдаша посадницьство новѣгородѣ. завидѹ дмитровицю. "],["torot:20180919:nov-sin:204962","въ се же лѣт҃. лютѣ бѧше. "],["torot:20180919:nov-sin:204964","осминъка ръжи по грв҃нѣ бѧше. "],["torot:20180919:nov-sin:204965","и ꙗдѧху люди листъ липовъ. корѹ березовѹ. "],["torot:20180919:nov-sin:204967","инии молиць. истълъкше мѧтѹце съ пелъми. и съ соломою. "],["torot:20180919:nov-sin:205179","инии ѹшь. мъхъ. конинѹ. "],["torot:20180919:nov-sin:204971","и тако дрѹгꙑмъ падъшимъ ѿ глада. трѹпиѥ по ѹлицѧмъ. и по търгѹ. и по путьмъ. и всюдѹ. "],["torot:20180919:nov-sin:204976","наꙗша наимитꙑ возити мьртвьцѧ из города. "],["torot:20180919:nov-sin:204977","а смородъмь нелга вꙑлести. "],["torot:20180919:nov-sin:204978","тѹга бѣда на всѣхъ "],["torot:20180919:nov-sin:205180","оц҃ь и мт҃и. чадо своѥ въсажаше въ лодью даромь гостьмъ. "],["torot:20180919:nov-sin:204982","и тако по грѣхомъ нашимъ погꙑбе землѧ наша⁖ "],["torot:20180919:nov-sin:204983","въ сеж҃ лѣт҃. вода бѧше велика въ волхове. и хоромъ много сноси. "],["torot:20180919:nov-sin:204986","и кнз҃ь полотьскꙑи. ѹмре. борисъ всеславиць. "],["torot:20180919:nov-sin:204988","и завидъ посадникъ новгородьскꙑи ѹмре. дъмитровиць⁖ "],["torot:20180919:nov-sin:204989","въ лѣт҃ .҂ѕ҃.х҃.л҃з. въниде ис кꙑѥва. данилъ посадницитъ новѹгороду. "],["torot:20180919:nov-sin:204992","въ лѣт҃ .҂ѕ҃.х҃.л҃и. иде всѣволодъ. съ новгородьци на чюдь. зимѣ, въ говениѥ. "],["torot:20180919:nov-sin:204995","и самꙑ исеце. а хоромꙑ пожьже. а женꙑ и дети приведе домовь⁖ "],["torot:20180919:nov-sin:204998","въ тож҃. лѣт҃. ходи кꙑѥвѹ къ оц҃ю. "],["torot:20180919:nov-sin:205000","въ тож҃. лѣт҃. коньцѧ црк҃вь ст҃го .і҃ѡ. "],["torot:20180919:nov-sin:205005","и сами истопоша. и товаръ. "],["torot:20180919:nov-sin:205007","а дрѹзии вꙑлезоша нъ нази. "],["torot:20180919:nov-sin:205008","а из дони придоша сторови. "],["torot:20180919:nov-sin:205009","въ се ж҃. лѣт҃. ѿвьрже сѧ архепс҃пъ .і҃ѡ. новагорода. "],["torot:20180919:nov-sin:205011","и поставиша архепс҃па нифонта. мѹжа ст҃а. и зѣло боꙗщѧ сѧ ба҃. "],["torot:20180919:nov-sin:205014","и приде новѹгородѹ мс҃цѧ. генъ҃врѧ. в .а҃. дн҃ь. на ст҃го васильꙗ. на обедьнюю. "],["torot:20180919:nov-sin:205018","а петрилѹ даша посаднїцатъ новѹгородѹ⁖ "],["torot:20180919:nov-sin:205019","въ лѣт҃ .҂ѕ҃.х҃.л҃ѳ. бꙑс҃ знамениѥ. въ слнц҃и въ вечернюю. марта. въ .л҃. "],["torot:20180919:nov-sin:205023","томьже лѣт҃. на зимѹ. иде всѣволодъ на зимѹ на. чюдь. "],["torot:20180919:nov-sin:205026","и створи сѧ пакость велика. "],["torot:20180919:nov-sin:205027","много добрꙑхъ мужь избиша. въ клинѣ новъгородьць. мс҃цѧ генъварѧ. въ .к҃г. въ сѹботѹ. "],["torot:20180919:nov-sin:205032","тъгда же антона игѹменомь нифонтъ архепс҃пъ постави⁖ "],["torot:20180919:nov-sin:205033","въ лѣт҃ .҂ѕ҃.х҃.м҃. прѣстави сѧ мьстиславъ кꙑѥвѣ. володимириць. апрл҃ꙗ. въ .д҃і. "],["torot:20180919:nov-sin:205036","а ꙗропълкъ седе на столѣ брат҃. мьстиславль. "],["torot:20180919:nov-sin:205037","въ се ж҃. лѣт҃. ходи всѣволодъ въ рѹсь переꙗславлю. повелениѥмь ꙗропълцемъ. а целовавъ крс҃тъ къ новгородцемъ. ꙗко "],["torot:20180919:nov-sin:205115","хоцю ѹ васъ ѹмерети. "],["torot:20180919:nov-sin:205042","и рч҃е гюрги и андрѣи. "],["torot:20180919:nov-sin:205043","се ꙗропълкъ брат҃ наю. по смр҃ти своѥи хощеть дати кꙑѥвъ. всеволодѹ. братанѹ своѥму. "],["torot:20180919:nov-sin:205046","и вꙑгониста и ис переꙗславлѧ. "],["torot:20180919:nov-sin:205047","и приде опѧть новѹгородѹ. "],["torot:20180919:nov-sin:205048","и бꙑс҃ въстань велика въ людьхъ. "],["torot:20180919:nov-sin:205049","и придоша пльсковици и ладожане новѹгородѹ. "],["torot:20180919:nov-sin:205050","и вꙑгониша кн҃зѧ всѣволода из города. "],["torot:20180919:nov-sin:205051","и пакꙑ съдѹмавъше. въспѧтиша и ѹстьꙗхъ. "],["torot:20180919:nov-sin:205053","а мирославѹ даша посадьницѧти въ пльскове. а рагѹилови въ городѣ⁖ "],["torot:20180919:nov-sin:205116","въ лѣт҃ .҂ѕ҃.х҃.м҃а. бꙑс҃ знаменїѥ въ слн҃ци. прѣдъ вечернею. "],["torot:20180919:nov-sin:205119","и томьже лѣт҃ обновиша мостъ цересъ волхово. рѹшивъше. "],["torot:20180919:nov-sin:205120","и црк҃ви сърѹбиша .в҃. деревѧнѣ на търговищи. стѹ҃ю бц҃ю и ст҃ого георгиꙗ. при кнз҃и всеволодѣ. "],["torot:20180919:nov-sin:205182","томьж҃. лѣт҃. на зимѹ, иде вьсеволодъ съ новгородьци на чюдь. "],["torot:20180919:nov-sin:205125","и възѧ городъ гюргевъ. на памѧт҃. ст҃го никифора. феврар҃. въ .ѳ҃. дн҃ь⁖ "],["torot:20180919:nov-sin:205129","въ лѣт҃ .҂ѕ҃.х҃.м҃в. почаша мълъвити. о сѹжьдальстѣи воинѣ новъгородци. "],["torot:20180919:nov-sin:205132","и ꙋбиша мѹжь свои. и съвьргоша и съ моста. въ сѹботѹ пѧнтикостьнѹю⁖ "],["torot:20180919:nov-sin:205398","томьж҃. лѣт҃. погорѣ търговꙑи полъ. ѿ рѹчьꙗ плътьницьнаго. до концѧ хълма. ꙗкоже и преже бѧше погорѣлъ. "],["torot:20180919:nov-sin:205139","а црк҃вии цс҃тьнꙑхъ .і҃. съгорѣ. авгѹс҃. въ .д҃. "],["torot:20180919:nov-sin:205141","томьже лѣт҃. ходи всѣволодъ съ новгородьци. хотѧ брат҃ своего посадити сѹждали. "],["torot:20180919:nov-sin:205144","и воротиша сѧ на дѹбнѣ опѧть. "],["torot:20180919:nov-sin:205145","и на томьже пѹти. отѧша посадницьство ѹ петрила. и даша иванкѹ павловицю. "],["torot:20180919:nov-sin:205148","а изѧславъ иде кꙑѥвѹ. "],["torot:20180919:nov-sin:205149","и раздьра сѧ всѧ землѧ рѹсьскаꙗ. "],["torot:20180919:nov-sin:205399","томьж҃. лѣт҃. рѹбоша новгородць за моремь въ дони. "],["torot:20180919:nov-sin:205151","и иде исаиꙗ. игѹменъ. съломь кꙑѥвѹ. "],["torot:20180919:nov-sin:205153","приде опѧть съ митрополитомь михаиломь. новѹгородѹ. декѧбрѧ. въ .ѳ҃. "],["torot:20180919:nov-sin:205155","в тож҃. лѣт҃. на зимѹ иде всѣволодъ на сѹждаль. ратью. и вьсѧ новгородьскаꙗ область. мс҃цѧ. декаб҃ѧ. въ .л҃а. "],["torot:20180919:nov-sin:205159","и сташа дн҃ьѥ зли. мразъ. вьꙗлицѧ "],["torot:20180919:nov-sin:205400","страшно зѣло. "],["torot:20180919:nov-sin:205161","и биша сѧ на ждани горѣ. "],["torot:20180919:nov-sin:205162","и много сѧ зла створи. "],["torot:20180919:nov-sin:205163","и ѹбиша посадника новгородьскаго. иванка. мѹжа храбра зѣло. мс҃цѧ генъварѧ. въ .в҃ѕ. и петрила микꙋлъцицѧ. и много добрꙑхъ мѹж҃. "],["torot:20180919:nov-sin:205169","а сѹждальць боле. "],["torot:20180919:nov-sin:205170","и створше миръ придоша опѧть. "],["torot:20180919:nov-sin:205171","и пѹстиша митрополита кꙑѥвѹ. мс҃цѧ. феꙋррѧ. въ .і҃. въ мѧс҃пѹс҃ю нед҃. "],["torot:20180919:nov-sin:205174","а на сѹждаль идуце не пѹстиша ѥго. "],["torot:20180919:nov-sin:205175","а онъ мълвлѧше имъ. "],["torot:20180919:nov-sin:205176","не ходите "],["torot:20180919:nov-sin:205403","мене б҃ъ послушаѥть. "],["torot:20180919:nov-sin:205177","и пришьдъше даша посадницьство. мирославѹ гюрѧтиницю⁖ "],["torot:20180919:nov-sin:205183","въ лѣт҃ .҂ѕ҃.х҃.м҃г.ходи мирославъ посадникъ. из новагорода. мїритъ кꙑꙗнъ. съ церниговьци. "],["torot:20180919:nov-sin:205188","и приде не ѹспевъ ництоже. "],["torot:20180919:nov-sin:205189","сильно бо възмѧла сѧ всѧ землѧ рѹс҃скаꙗ. "],["torot:20180919:nov-sin:205190","ꙗропълкъ к собе зваше новъгородьце. а церниговьскꙑи кн҃зь к собе. "],["torot:20180919:nov-sin:205192","и биша сѧ. "],["torot:20180919:nov-sin:205193","и поможе б҃ъ олговицю съ церниговчи. "],["torot:20180919:nov-sin:205194","и многꙑ кꙑꙗнꙑ исеце. а дрѹгꙑꙗ изма рѹками. "],["torot:20180919:nov-sin:205196","и не то бѧше зло. нъ боле почѧста копити вои и половче и всѣ. "],["torot:20180919:nov-sin:205198","въ то же лѣт҃ заложи црк҃вь камѧнѹ ст҃ꙑꙗ бц҃ѧ на търговищи. всѣволодъ новегородѣ. съ архепс҃пъмь нифонтомь. "],["torot:20180919:nov-sin:205404","томьж҃. лѣт҃. ирожнетъ заложи црк҃вь. ст҃го николꙑ на ꙗколи ѹлици. "],["torot:20180919:nov-sin:205203","въ тож҃. лѣт҃. на зимѹ. иде въ рѹсь архепс҃пъ нифонтъ. съ лѹчьшими мѹжи. "],["torot:20180919:nov-sin:205207","и заста кꙑѧнꙑ. съ церниговьци стоꙗце противѹ собе. и множьство вои. "],["torot:20180919:nov-sin:205210","и бж҃иѥю волею съмириша сѧ. "],["torot:20180919:nov-sin:205211","а мирославъ прѣстави сѧ. до влд҃кꙑ. генуарѧ. въ .к҃и. "]]