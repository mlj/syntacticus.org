[["torot:20180919:suz-lav:209094","и повороти конѧ мстиславъ с дружиною своѥю ѿ стрыꙗ своѥго. "],["torot:20180919:suz-lav:209095","и ѡни же то видѧще побѣгоша вси. "],["torot:20180919:suz-lav:209096","половци же погнаша по них. "],["torot:20180919:suz-lav:209097","и многы избиша. а другых множство изъимаша. "],["torot:20180919:suz-lav:209099","и розбѣгоша сѧ "],["torot:20180919:suz-lav:209165","ростиславъ на любечь. бѣжа к смолиньску. "],["torot:20180919:suz-lav:209101","а мстиславъ. и ст҃ославъ всеволодичь. бѣжаста г кыѥву. "],["torot:20180919:suz-lav:209104","тогды же ꙗша всеволодича половци. "],["torot:20180919:suz-lav:209105","а мстиславъ ѹтече с ростиславичем и с ст҃ославомъ. "],["torot:20180919:suz-lav:209106","и пришедъ мстиславъ в переꙗславль. поима жену свою иде в луческъ. "],["torot:20180919:suz-lav:209108","тогды же тѧжько быс кыꙗномъ. "],["torot:20180919:suz-lav:209109","не ѡстал бо сѧ бѧшеть ѹ них никаковъ кнѧзь. "],["torot:20180919:suz-lav:209110","и послаша кыꙗне епспа демьꙗна каневьскаго. по изѧслава по двд҃вча. рекуще "],["torot:20180919:suz-lav:209169","поиди г кыеву "],["torot:20180919:suz-lav:209170","атъ не возмуть нас половци. "],["torot:20180919:suz-lav:209113","изѧслав же вниде в кыевъ. "],["torot:20180919:suz-lav:209114","а глѣба посла переꙗславлю. "],["torot:20180919:suz-lav:209115","тогда же много зла створиша половци ѡколо переꙗславлѧ. "],["torot:20180919:suz-lav:209116","пожгоша бо села всѧ. "],["torot:20180919:suz-lav:209171","и и летьскую божницю. ст҃ою мчн҃ку зажгоша. "],["torot:20180919:suz-lav:209119","Тоеже зимы пошел бѣ ѹже гюрги в русь. слышавъ см҃рть изѧславлю. "],["torot:20180919:suz-lav:209121","и быс противу смолинску ѥму вѣсть. "],["torot:20180919:suz-lav:209122","брат ти ѹмерлъ вѧчеславъ. "],["torot:20180919:suz-lav:209123","а ростиславъ побѣженъ. "],["torot:20180919:suz-lav:209124","а изѧславъ сѣдить кыевѣ. а глѣбъ переꙗславли. "],["torot:20180919:suz-lav:209126","тогды же новгородци пришедше к гюргеви. поꙗша ѹ него сн҃а мстислава кнѧзѧ собѣ. "],["torot:20180919:suz-lav:209128","тогда же ростиславъ прибѣгъ с полку смолиньску высла сѧ к стрыеви своѥму просѧ ѹ него мира. "],["torot:20180919:suz-lav:209129","гюрги же не помѧна злобы брата ѥго и ѥго. давъ ѥму миръ а сам иде г кыѥву. "],["torot:20180919:suz-lav:209131","пришед же ста ѹ стародуба. "],["torot:20180919:suz-lav:209132","и ту приѣха к нему ст҃ославъ ѡлговичь. велѧ ѥму приꙗти в любовь сн҃овца своѥго всеволодича. "],["torot:20180919:suz-lav:209134","гюрги же и тому миръ дасть. повелѣвъ ѥму поити по собѣ г кыѥву. "],["torot:20180919:suz-lav:209136","а сам поиде г кыѥву. "],["torot:20180919:suz-lav:209137","идущю же ѥму нача слати. гюрги. и ст҃ославъ къ изѧславу. велѧ ѥму ис кыева ити. "],["torot:20180919:suz-lav:209140","бѣ же свѣтенъ ст҃ославъ ѡ сѣдѣньи изѧславли. "],["torot:20180919:suz-lav:209141","ѡн же не хотѧше ити ис кыѥва. зане ѹлюбѣлъ ѥму кыевъ. "],["torot:20180919:suz-lav:209143","ст҃ослав же ѡста черниговѣ. "],["torot:20180919:suz-lav:209144","а гюрги ста ѹ моровииска. "],["torot:20180919:suz-lav:209145","тогды же посла сѧ изѧславъ к нему река. "],["torot:20180919:suz-lav:209146","ци сам ѥсмъ сѣлъ кыевѣ "],["torot:20180919:suz-lav:209172","посадили мѧ кыꙗне. "],["torot:20180919:suz-lav:209147","гюрги же посла ко изѧславу река. "],["torot:20180919:suz-lav:209148","мнѣ ѡтчина кыевъ а не тобѣ. "],["torot:20180919:suz-lav:209149","тогда же высла сѧ к нему изѧславъ река "],["torot:20180919:suz-lav:209173","не створи ми пакости а се твои кыевъ. "],["torot:20180919:suz-lav:209150","гюрги же млствъ сыи. ѡбѣща сѧ ѥму тако створити. "],["torot:20180919:suz-lav:209152","бл҃годарѧ б҃а вниде в кыѥвъ. "],["torot:20180919:suz-lav:209153","и сѣде на дѣдни и на ѡтни столѣ. "],["torot:20180919:suz-lav:209154","тогды же сѣдъ роздаꙗ волости дѣтем своимъ. "],["torot:20180919:suz-lav:209155","андрѣꙗ посади вышегородѣ. а бориса туровѣ. а глѣба переꙗславлї. "],["torot:20180919:suz-lav:209158","а василкови вда поросье. "],["torot:20180919:suz-lav:209159","Тоеже весны пришедше половци воеваша по роси. "],["torot:20180919:suz-lav:209160","берендѣеве же гониша по них и избиша ꙗ. а другыѣ изъимаша ⁘ "],["torot:20180919:suz-lav:209174","В лѣт. ѕ҃. х҃. ѯг. ⁘ Иде гюрги на снемъ противу половцемъ. г каневу. "],["torot:20180919:suz-lav:209177","половци же приѣхавше к нему почаша просити братьѣ своее. ихже бѧху изъимали берендѣи. "],["torot:20180919:suz-lav:209179","берендѣеве же не даша ихъ. рекше "],["torot:20180919:suz-lav:209247","мы того дѣлѧ ѹмираѥм за русьскую землю. и головы свои складываемъ. "],["torot:20180919:suz-lav:209182","половци же поимавше дары ѹ гюргѧ. и ѣхаша прочь мира не створивше. "],["torot:20180919:suz-lav:209184","и много пакостии створиша ѡколо переꙗславлѧ ⁘ "],["torot:20180919:suz-lav:209185","Тогож лѣт посла гюргю. гюргѧ ꙗрославича с жирославомъ. и с вѧчесла вли внукы. на мстислава на изѧславича. "],["torot:20180919:suz-lav:209189","и выгнашаша и ис пересопницѣ в луческъ. "],["torot:20180919:suz-lav:209190","тогды же гюрги повелѣ зѧтю своѥму ꙗрославу ити на нь к лучьску. "],["torot:20180919:suz-lav:209191","мстислав же ѡставѧ брата ꙗрослава в лучьскѣ. а сам иде в лѧхы. "],["torot:20180919:suz-lav:209193","володимерковичь жь и володимеръ мачешичь не ѹспѣша ѥму ничтоже "],["torot:20180919:suz-lav:209248","воротиша сѧ ѡпѧт ⁘ "],["torot:20180919:suz-lav:209194","Тогож лѣт. приде кнѧгыни гюргева в кыевъ и суждалѧ. "],["torot:20180919:suz-lav:209196","В тоже лѣт приде ростиславъ г кыеву повабленъ к стрыевѣ своѥму. "],["torot:20180919:suz-lav:209197","поча молити сѧ ѥму. ѡ братичичихъ своихъ. "],["torot:20180919:suz-lav:209199","гюрги же послушавъ ѥго посла по нь. по володимера. и по мстислава. и по ꙗрослава. "],["torot:20180919:suz-lav:209203","володимеръ же и ꙗрославъ придоста. "],["torot:20180919:suz-lav:209204","а мстиславъ не смѣ. река "],["torot:20180919:suz-lav:209249","иметь мѧ гюрги. "],["torot:20180919:suz-lav:209206","гюрги же сею приимъ в любовь. а ко мстиславу посла со хрьснымъ цѣлованьем. "],["torot:20180919:suz-lav:209208","и того приꙗ в любовь. "],["torot:20180919:suz-lav:209209","Тогоже лѣт. приде к гюргеви галичьскаꙗ помощь. зане бѣ почалъ рать замышливати двд҃вичь ⁘ "],["torot:20180919:suz-lav:209212","Тогож лѣт. придоша изнова половьци на миръ. "],["torot:20180919:suz-lav:209214","и сташа по дубеньцю ѡли и до верхъ супоꙗ. "],["torot:20180919:suz-lav:209215","гюрьги же поима ростислава и володимера. и ꙗрослава. и галичьскую помощь. и иде на снемъ г каневу. "],["torot:20180919:suz-lav:209219","и посла к половцемъ река. "],["torot:20180919:suz-lav:209220","поидѣте ко мнѣ на миръ. "],["torot:20180919:suz-lav:209221","ѡнѣх же приѣха мало акы на розглѧду. "],["torot:20180919:suz-lav:209222","и рекоша "],["torot:20180919:suz-lav:209250","приѣдемъ к тобѣ заѹтра вси. "],["torot:20180919:suz-lav:209223","и на ту ночь бѣжаша вси. "],["torot:20180919:suz-lav:209224","гюрги же възврати си в кыевъ. "],["torot:20180919:suz-lav:209225","и тогда здумавъ с сыновци своими. посла к двд҃вчю изѧславу река. "],["torot:20180919:suz-lav:209227","хочеш ли к нам внити в миръ. а мы к тобѣ. "],["torot:20180919:suz-lav:209229","ѡн же видѣвъ гюргѧ совокупивша сѧ с сыновци своими. цѣлова к ним крсь. "],["torot:20180919:suz-lav:209231","и тогда гюрги ѿпусти сыновци своѣ прочь когождо в своꙗ си. "],["torot:20180919:suz-lav:209232","Тогож лѣт. иде андьрѣи ѿ ѡц҃а своѥго суждалю. "],["torot:20180919:suz-lav:209234","и принесе ида икону ст҃ую бц҃ю. юже принесоша въ единомь корабли с пирогощею. изъ цсрѧграда. "],["torot:20180919:suz-lav:209237","и вкова в ню боле трии десѧтъ гривенъ золота. кромѣ серебра. и каменьꙗ драгаго. и женчюга. "],["torot:20180919:suz-lav:209241","и ѹкрасивъ ю постави и в црк҃ви своеи володимери. "],["torot:20180919:suz-lav:209242","Тоеже зимы ѡжени гюрги сн҃а своѥго глѣба в руси. изѧславною двд҃вча. "],["torot:20180919:suz-lav:209244","Тоеже зимы ѡжениша новгородци мстислава гюргевича. "],["torot:20180919:suz-lav:209245","и поꙗша за нь петровну михалковича ⁘ "],["torot:20180919:suz-lav:209316","В лѣт. ѕ҃. х҃. ѯ҃д. Престави сѧ феодосъ. игуменъ печерскыи. и по немъ нифонтъ епспъ новгородьскыи. мсца. априлѧ. въ .и҃і. дн҃ь. "],["torot:20180919:suz-lav:209321","И положиша и в печерьстѣмь манастырѣ. "],["torot:20180919:suz-lav:209322","В тоже лѣт. приде митрополитъ изъ цсрѧграда костѧнтинъ. "],["torot:20180919:suz-lav:209324","и приꙗтъ ѥго кнѧзь с честью и людье вси. "],["torot:20180919:suz-lav:209325","на туже зиму иде епспъ нестеръ в русь. "],["torot:20180919:suz-lav:209326","и лишиша и епспьи. "],["torot:20180919:suz-lav:209327","Тоѥже зимы иде геѡрги володимеричь. к володимеру на мстислава. на изѧславича. поима зѧтѧ своѥго володимерковича. и з дѣтми своими. "],["torot:20180919:suz-lav:209332","идущим же имъ к городу со множество вои. мстислав же видѣвъ множьство вои. и не возмогъ противити сѧ имъ затвори сѧ в городѣ. "]]