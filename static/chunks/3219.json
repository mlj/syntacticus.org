[["torot:20180919:pskov:139998","Да и тѣх жены поѣхали, кои в Новегороде засажены. "],["torot:20180919:pskov:139999","И взяша псковичь всѣх 300 семей. "],["torot:20180919:pskov:140000","И тогда отъятца слава псковская! "],["torot:20180919:pskov:140001","О славнѣйший во градех — великий Пскове! "],["torot:20180919:pskov:140002","Почто бо сѣтуеши, "],["torot:20180919:pskov:140777","почто бо плачеши? "],["torot:20180919:pskov:140003","И отвѣща град Псков: "],["torot:20180919:pskov:140778","«Како ми не сѣтовати, "],["torot:20180919:pskov:140779","како ми не плакати! "],["torot:20180919:pskov:140004","Прилетѣл на мене многокрильный орел, исполнь крыле нохтей, и взя от мене кедра древа ливанова. "],["torot:20180919:pskov:140005","Попустившу Богу за грѣхи наша, и землю нашу пусту сотвориша, "],["torot:20180919:pskov:140784","и град нашь разорися, "],["torot:20180919:pskov:140783","и люди наши плениша, "],["torot:20180919:pskov:140782","и торжища наша раскопаша, "],["torot:20180919:pskov:140781","а иные торжища калом коневым заметаша, "],["torot:20180919:pskov:140780","а отца и братию нашу розведоша; "],["torot:20180919:pskov:140006","где не бывали отцы наши и дѣды, ни прадѣд наших, тамо отцы и братию нашу, и други наша сведоша, а матери и сестры наша в поругание даша». "],["torot:20180919:pskov:140007","А иные во граде мнози постригахуся в черньцы, "],["torot:20180919:pskov:140787","а жены у черницы, "],["torot:20180919:pskov:155386","и в монастыри поидоша, не хотяще в полон поити от своего града во иные грады. "],["torot:20180919:pskov:140008","Нынѣ же се, братие, ведуще, убоимся прещениа сего страшнаго, "],["torot:20180919:pskov:140790","припадем к Господу своему, исповѣдающеся грѣхов своих, да не внидем в большей гнѣв Господень, не наведем на ся казни горши первой. "],["torot:20180919:pskov:140009","А еще ждеть нашего покаяниа и обращениа, "],["torot:20180919:pskov:140792","а мы не покаяхомся, "],["torot:20180919:pskov:140793","но на большой грѣх превратихомся, на злыя и лихия поклепы и у вѣчьи кричание, а не вѣдуще глава, что языкъ глаголеть, не умѣющу своего дому строити, а градом наряжати. "],["torot:20180919:pskov:140010","И по сем князь велкий нача давати деревни бояром сведеных псковичь, и посади намѣстники на Пскове: Григорья Федоровича да Ивана Ондрѣевича Челяднина, "],["torot:20180919:pskov:140800","и дьяком Мисюра Мунохина, "],["torot:20180919:pskov:140799","и другим дьяком ямским Ондрѣя Волосатого, "],["torot:20180919:pskov:140802","и 12 городничих, и старостъ московскихъ 12, и пскович 12, "],["torot:20180919:pskov:140801","и деревни им даша; "],["torot:20180919:pskov:140012","а велѣл им в суду седѣти с намѣсники и сь их тиуны, правды стеречи. "],["torot:20180919:pskov:140013","И у намѣсников, и у их тиунов, и у дьяков великого князя правда их, крестное целование, взлетѣло на небо, "],["torot:20180919:pskov:140803","и кривда начаша в них ходити; "],["torot:20180919:pskov:140014","и быша немилостивы до пскович, "],["torot:20180919:pskov:140804","а псковичи, бѣдныя, не вѣдаша правды московския. "],["torot:20180919:pskov:140015","И даша князь великий свою грамоту жаловальную псковичам, "],["torot:20180919:pskov:140805","и посла князь великий своих намѣсников по пригородом, "],["torot:20180919:pskov:140806","и велѣл имъ пригорожан приводити к целованию. "],["torot:20180919:pskov:140016","И начаша пригородцкие намѣсники пригорожаны торговати. "],["torot:20180919:pskov:140017","И посла князь великий к Москвы Петра Яковлевича Захарьина Москве всей здоровати, что князь великий Псков взял. "],["torot:20180919:pskov:140018","И прислаша во Псков с Москвы добрых людей, гостей, тамгу уставливати ново, занеже во Пскове тамга не бывала; "],["torot:20180919:pskov:140019","и прислаша с Москвы пищальников казенных и воротников; "],["torot:20180919:pskov:140020","и даша мѣсто, гдѣ торгъ ставити новой, вонъ стены, противу Лужьских ворот, за рвом, на Юшкове огороде Носохина, да на Григорьеве посадникове садники Кротова. "],["torot:20180919:pskov:140021","Да и церковь постави князь великий святую Оксенью, которой день Псков взял, на Пустой улицы вь Ермолкине садники Хлѣбникове; "],["torot:20180919:pskov:140022","а потому та улица Пустая слыла, что меж огородов, "],["torot:20180919:pskov:140811","а дворов на ней не было. "],["torot:20180919:pskov:140023","И жил князь великий 4 недели во Пскове, "],["torot:20180919:pskov:140812","а поехал на другой недели поста в понедельникъ изо Пскова; "],["torot:20180919:pskov:140024","и другой колокол с собою взяша; "],["torot:20180919:pskov:140025","а оставил здѣсь детей боярскихъ 1000, а пищальников новгородскихъ 500. "],["torot:20180919:pskov:140026","И начаша намѣсники над псковичами силу велику чинити, "],["torot:20180919:pskov:140815","а приставы их начаша от поруки имати по 10 рублев, и по 7 рублев, и по 5 рублев. "],["torot:20180919:pskov:140027","А псковитин хто молвит великого князя грамотою, а написано, что имъ от поруки имати, и они того убили, а говорили: "],["torot:20180919:pskov:140816","«То де тобѣ, смердъ, великого князя грамота». "],["torot:20180919:pskov:140028","И тые намѣсники, их тиуны и люди пиша изо псковичь крови много; "],["torot:20180919:pskov:140029","а кои иноземцы жили во Пскове, и тѣ разыдошася во своя земля, "],["torot:20180919:pskov:140819","ано не мочно во Пскове жити, "],["torot:20180919:pskov:140818","только одны псковичи осташа: "],["torot:20180919:pskov:140030","ано земля не раступитца, а уверхъ не взлетѣть. "]]