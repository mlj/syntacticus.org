[["iswoc:20160620:eustace:92870","Quel merveille e quel vision est ce qui m'est apareue? "],["iswoc:20160620:eustace:92871","e dist: "],["iswoc:20160620:eustace:92872","Beau sire, descuevre moi e demostre ce que tu diz, se tu velz que je croie en toi. "],["iswoc:20160620:eustace:92873","Lors li dist Nostre Sires: "],["iswoc:20160620:eustace:92874","Entent a moi, Placidas: "],["iswoc:20160620:eustace:92875","je sui Jhesu Crist, qui de neient fis le ciel e la terre, e les quatre elemenz en quatre leus mis; "],["iswoc:20160620:eustace:92876","je fis le jor, "],["iswoc:20160620:eustace:92877","je fis la nuit; "],["iswoc:20160620:eustace:92878","je fis teniebres; "],["iswoc:20160620:eustace:92879","je fis l'aube crevant e le soleill raiant; "],["iswoc:20160620:eustace:92880","je fis la lune por la nuit enluminer e les esteiles por le ciel atorner; "],["iswoc:20160620:eustace:92881","je establi le tens e les anz, e les jorz e les mois. "],["iswoc:20160620:eustace:92882","Je suis cil qui forma home de terre. "],["iswoc:20160620:eustace:92883","Je fui crucefiez e enseveliz e resuscitai au tierz jor de mort a vie. "],["iswoc:20160620:eustace:92884","\u003cspan class=\"citation\"\u003eSt. Eustace 5\u003c/span\u003e Qant Placidas l'oï, il chaï de rechief a terre adenz, e puis parla e dist: "],["iswoc:20160620:eustace:92885","Beau sire, je croi bien que tu es cil qui totes choses feis, e qui ravoies les desavoiez a droite voie. "],["iswoc:20160620:eustace:92886","Placidas, dist Nostre Sires, se tu ce croiz, va a la cité e escoute l'evesque des Crestiens, e si li demande le sacrement del baptesme. "],["iswoc:20160620:eustace:92887","Beau sire, respondi Placidas, se tu le comendes, je renoncerai tot ce a ma feme e a mes enfanz, "],["iswoc:20160620:eustace:92888","car je voill qu'il croient en toi. "],["iswoc:20160620:eustace:92889","Va, dist Nostre Sires, e si lor reconte, "],["iswoc:20160620:eustace:92890","e puis recevez toz ensemble le sacrement del baptesme, e vos retraiez de la mauvaise vie que vos avez menee jusqu'a hore. "],["iswoc:20160620:eustace:92891","Aprés revien ci a moi, "],["iswoc:20160620:eustace:92892","si te mosterrai quant qu'il t'avendra, e coment tu vendras a verai salu de l'ame. "],["iswoc:20160620:eustace:92893","\u003cspan class=\"citation\"\u003eSt. Eustace 6\u003c/span\u003e Lors descendi Placidas de la montaigne; "],["iswoc:20160620:eustace:92894","e qant il fu bien anuité, si comença a raconter a sa feme qant qu'il avoit oï e veu. "],["iswoc:20160620:eustace:92895","Qant il li ot tot conté, sa feme s'escria e li dist: "],["iswoc:20160620:eustace:92896","Beau sire dolz, veistes vos le crucefié que li crestien servent e aorent. "],["iswoc:20160620:eustace:92897","Cil est soverains e verais Dex, "],["iswoc:20160620:eustace:92898","n'il n'est Dex fors lui qui en tel mescreanz fet croire la droite creance. "],["iswoc:20160620:eustace:92899","Hersoir, ne plus loing, le vi je ausi, "],["iswoc:20160620:eustace:92900","e ce meismes me dist il: "],["iswoc:20160620:eustace:92901","Demain el jor, tu e tis mariz e ti enfant, venez tuit a moi. "],["iswoc:20160620:eustace:92902","Or sai je bien que ce est Jhesu Crist qui vost en tel figure e en la forme de la veraie croiz a toi aparoir, por ce que tu saches sa force e son pooir e que tu croies en lui. "],["iswoc:20160620:eustace:92903","Alons donc eneslepas "],["iswoc:20160620:eustace:92904","e si demandons le saint baptesme as crestiens, "],["iswoc:20160620:eustace:92905","car par le signe del baptesme sunt cil suen lige qui en lui croient. "],["iswoc:20160620:eustace:92906","\u003cspan class=\"citation\"\u003eSt. Eustace 7\u003c/span\u003e De meismes, dist Placidas, me dist il qant il parla a moi. "],["iswoc:20160620:eustace:92907","A mie nuit, sanz plus atendre e sanz le seu de lor mesniee, il en alerent a l'evesque des crestiens e renoncerent ce qu'il avoient veu e fet e dit; "],["iswoc:20160620:eustace:92908","e quant il orent coneu qu'il creoient en Jhesu Crist, il li demanderent le signe del sait baptesme. "],["iswoc:20160620:eustace:92909","Li evesques ot grant joie de ce qu'il oï, e glorifia Nostre Seignor qui nelui ne velt perdre; "],["iswoc:20160620:eustace:92910","e quant il ot assez sermoné de la loi as crestiens, si les baptisa el non del Pere e del Filz e del Saint Esperit, e lor chanja lor nons: "],["iswoc:20160620:eustace:92911","Placidain apela Eustace e sa fame Theopites, l'ainzné des enfanz Agapion e l'autre Theopithon. "],["iswoc:20160620:eustace:92912","Aprés si lor dona le saint seirement Jhesu Christ, "],["iswoc:20160620:eustace:92913","puis les comende a Deu e lor dist: "],["iswoc:20160620:eustace:92914","Nostre Sires Jhesu Crist soit avec vos e vos doint vie pardurable, que je sai bien que li filz Deu est en vostre compaignie. "],["iswoc:20160620:eustace:92915","Por Deu vos pri, "],["iswoc:20160620:eustace:92916","qant vos seroiz en la joie de paradis, menbre vos de moi, si com il me menberra de vos. "],["iswoc:20160620:eustace:92917","A saint Johan Baptiste soiez vos comendez. "],["iswoc:20160620:eustace:92918","\u003cspan class=\"citation\"\u003eSt. Eustace 8\u003c/span\u003e Qant ce vint au matin, Eustaces a tot ne sai qanz chevaliers, s'en ala en la montaigne, "],["iswoc:20160620:eustace:92919","e qant il furent pres del leu ou il avoit veu la vision, il se delivra au plus beau qu'il pot de ses compaignons, e aprisma toz seus au leu, e vit la vision en tel forme e en tel maniere com il l'avoit devant veue. "],["iswoc:20160620:eustace:92920","Lors chaï il a terre tot adenz, e s'escria e dist: "],["iswoc:20160620:eustace:92921","Beau sire, je sai bien que tu es Jhesu Crist, li filz Deu. "],["iswoc:20160620:eustace:92922","Or croi je el Pere e el Filz e el Saint Esperit. "],["iswoc:20160620:eustace:92923","Si te pri que tu me mostres ce que tu m'as pieça promis. "],["iswoc:20160620:eustace:92924","Nostre Sires li respondi: "],["iswoc:20160620:eustace:92925","Or es tu beneurez, Eustaces, "],["iswoc:20160620:eustace:92926","car tu as receu le saint baptesme, e ies revestuz del don de vie pardurable. "],["iswoc:20160620:eustace:92927","Or as tu vencu le deable qui t'a longuement deceu. "],["iswoc:20160620:eustace:92928","Se tu croiz, or le mostre par bones oevres, "],["iswoc:20160620:eustace:92929","car foi sanz oevres est morte chose, "],["iswoc:20160620:eustace:92930","e bien saches tu que li deables te guerroiera por l'envie e por le corroz de ce que tu l'as relenqui, e querra art e engin par quoi il te puisse tenter e maufere. "],["iswoc:20160620:eustace:92931","Maintes choses te covendra a soffrir por avoir corone de victoire por que tu aies vie pardurable. "],["iswoc:20160620:eustace:92932","\u003cspan class=\"citation\"\u003eSt. Eustace 9\u003c/span\u003e Tu as esté jusqu'a ore essauciez e honorez es besoignes del siegle e es temporex richeces. "],["iswoc:20160620:eustace:92933","Or te covient humilier e lessier le boban e la vanité del siegle: "],["iswoc:20160620:eustace:92934","aprés seras essauciez de rechiez es esperitex richesces. "],["iswoc:20160620:eustace:92935","Or garde donc que force e vertu ne te faille au besoing. "],["iswoc:20160620:eustace:92936","Ne te soviegne ja de la grant honor que tu as eu en cest siegle, mes tot ausi come tu as esté angoissex de fere d'armes e de guerroier tes anemis e d'avoir victoire por plere au mortel empereor, "],["iswoc:20160620:eustace:92937","tot ausi soies curieus de toi deffendre des aguez e des assauz au deable e de lui metre soz piez por moi servir a gré e por m'amor garder qui sui empereres de pardurable empire. "]]