[["torot:20180323:nov-sin:207376","и приведе полонъ въ рѹсьскѹ землю. толь сильно ѧко и числа не бѧше. "],["torot:20180323:nov-sin:207378","въ тож҃ лѣт҃. престави сѧ раба бж҃иꙗ анна. игумениꙗ ст҃ꙑꙗ варвара. "],["torot:20180323:nov-sin:207381","и поставиша на месте еѧ марьмьꙗнѹ. "],["torot:20180323:nov-sin:207382","въ лѣт҃ .҂ѕ҃.х҃.о҃ѕ. приде кнз҃ь романъ. мьстиславиць. вънукъ изѧславль. новѹгородꙋ на столъ. мс҃цѧ април҃. въ .д҃і. въ въторѹю нед҃. по велице дн҃и. индикта пьрваго. "],["torot:20180323:nov-sin:207391","и ради бꙑша новгородьци своемѹ хотению. "],["torot:20180323:nov-sin:207392","въ тож҃ лѣт҃ ходиша новгородьци съ пльсковици. къ полотьскѹ. "],["torot:20180323:nov-sin:207394","и пожьгъше волость воротиша сѧ ѿ города за .л҃. вьрстъ⁖ "],["torot:20180323:nov-sin:207395","томѹж҃. лѣт҃. исходѧщю. на веснѹ. ходи романъ съ новгородьци къ торопьцю. "],["torot:20180323:nov-sin:207398","и пожьгоша домꙑ ихъ. "],["torot:20180323:nov-sin:207399","и головъ множьство полониша. "],["torot:20180323:nov-sin:207400","въ тож҃ врѣм҃. ходиша ростиславицї съ андреевицьмь. и съ смолнѧнꙑ и съ полочѧнꙑ. и съ мѹро[мьци] и съ рѧзаньци. на мьстислав҃ кꙑевѹ. "],["torot:20180323:nov-sin:207405","онъ же не би[ꙗ сѧ] с ними. ѿстѹпи волею кꙑѥва⁖ "],["torot:20180323:nov-sin:207407","въ лѣт҃ .҂ѕ҃.х҃.о҃з. иде даньслав҃ лазѹтиниць. за волокъ даньникомь съ дрѹжиною. "],["torot:20180323:nov-sin:207410","и присла андрѣи пълкъ свои. на нь. "],["torot:20180323:nov-sin:207412","и биша сѧ с ними. "],["torot:20180323:nov-sin:207413","и бѣше новгородьць .у҃. а сѹждальць .҂з҃. "],["torot:20180323:nov-sin:207415","и пособи б҃ъ новгородцемъ. "],["torot:20180323:nov-sin:207416","и паде ихъ .т҃. и .҂а҃. а новгородьць .е҃і. мѹж҃. "],["torot:20180323:nov-sin:207419","и ѿстѹпиша новгородьци. "],["torot:20180323:nov-sin:207420","и опѧть воротивъше сѧ възѧшѧ всю дань. а на сѹждальскꙑхъ смьрдѣхъ. дрѹгѹю. "],["torot:20180323:nov-sin:207422","и придоша сторови вси⁖ "],["torot:20180323:nov-sin:207423","въ тож҃ лѣт҃ на зимѹ придоша подъ новъгородъ сѹждальци съ андреѥвицемь. романъ и мьстислав҃ съ смольнѧнꙑ. и съ торопьцѧнꙑ. мѹромьци и рѧзаньци. съ двема кн҃зьма. полоцьскꙑи кн҃зь съ полоцѧнꙑ. и всѧ землѧ просто рѹсьскаꙗ. "],["torot:20180323:nov-sin:207430","новгородьци же сташа твьрдо. о кн҃зи романѣ. о мьстиславлици. о изѧславли вънѹце. и о посадницѣ о ꙗкѹнѣ. "],["torot:20180323:nov-sin:207435","и ѹстроиша острогъ около города. "],["torot:20180323:nov-sin:207436","и пристѹпиша къ градѹ въ нед҃. на съборъ. "],["torot:20180323:nov-sin:207438","и съездиша сѧ по .г҃. дн҃и. "],["torot:20180323:nov-sin:207439","въ четвьртꙑи же дн҃ь въ сред҃ пристѹпиша силою. "],["torot:20180323:nov-sin:207440","и биша сѧ всь дн҃ь. "],["torot:20180323:nov-sin:207441","и къ вечерѹ побѣди ѧ кнз҃ь романъ. съ новгородьци. силою крс҃тьною. и ст҃ою бц҃ею. и млт҃вами бл҃говѣрнаго влд҃кꙑ илиѥ. мс҃цѧ. феꙋрарѧ. въ .к҃е. на стг҃о епс҃па. тарасиѧ. "],["torot:20180323:nov-sin:207448","овꙑ исѣкоша. а дрѹгꙑꙗ измаша. "],["torot:20180323:nov-sin:207450","а прокъ ихъ злѣ ѿбѣгоша. "],["torot:20180323:nov-sin:207451","и кѹплѧху сѹждальць. по .в҃. ногатѣ⁖ "],["torot:20180323:nov-sin:207453","въ лѣт҃ .҂ѕ҃.х҃.о҃и. бꙑс҃ дорогъ вь новегородѣ. "],["torot:20180323:nov-sin:207455","и кѹплѧхѹ кадь ръжи по .д҃. грвн҃ѣ. а хлѣбъ по .в҃. ногатѣ. а медъ по .і҃. кѹнъ пѹдъ. "],["torot:20180323:nov-sin:207459","и съдѹмавъше новъгородьци. показаша путь кнз҃ю романѹ. "],["torot:20180323:nov-sin:207461","а сами послаша къ ондрѣеви по миръ на всѣи воли своѥи⁖ "],["torot:20180323:nov-sin:207462","въ тож҃. лѣт҃. въниде кн҃зь. рюрикъ. ростиславїць. въ новъгородъ. мс҃цѧ. октѧб҃. въ .д҃. на стг҃о иерофеꙗ⁖ "],["torot:20180323:nov-sin:207467","въ тож҃ лѣт҃. архепс҃пъ б҃олюбивꙑи. илиꙗ. съ брат҃мь. гавриломь. създаста манастꙑрь. црк҃вь ст҃ꙑꙗ бц҃ѧ блг҃овещениѥ. "],["torot:20180323:nov-sin:207472","томьж҃ лѣт҃. прѣстави сѧ кнѧзь мьстиславъ. изѧславиць. володимирь вънѹкъ⁖ "],["torot:20180323:nov-sin:207475","въ тож҃ лѣт҃. прѣстави сѧ кнз҃ь кꙑевѣ глѣбъ. гюргевиць. "],["torot:20180323:nov-sin:207477","и въвѣдоша володимира. мьстиславицѧ⁖ "],["torot:20180323:nov-sin:207478","въ лѣт҃ .҂ѕ҃.х҃.о҃ѳ.прѣстави сѧ кнѧзь кꙑевѣ. володимиръ. сѣдѣвъ на столѣ .г҃. мс҃цѣ. "],["torot:20180323:nov-sin:207481","томьж҃ лѣт҃. отѧ кн҃зь рюрикъ посадницьство. ѹ жирослава. новегородѣ. и вꙑгна и из города. "],["torot:20180323:nov-sin:207485","иле сѹждалю къ ондрееви. "],["torot:20180323:nov-sin:207486","и даша посадницьство иванкѹ захарииницю⁖ "],["torot:20180323:nov-sin:207487","въ тож҃ лѣт҃ сѣде на столѣ кꙑевѣ. романъ ростиславиць. "],["torot:20180323:nov-sin:207489","томьж҃ лѣт҃ иде на зимѹ рюрюкъ. из новагорода. "],["torot:20180323:nov-sin:207491","и послаша новъгородьци къ ондрею по кнзь. "],["torot:20180323:nov-sin:207492","и присла жїрослава. посадницитъ съ мѹжи своими⁖ "],["torot:20180323:nov-sin:207494","въ лѣт҃ .҂ѕ҃.х҃.п҃. приде новѹгородѹ кн҃зь. гюрги. андреевиць. гюргевъ вънѹкъ. "],["torot:20180323:nov-sin:207497","въ тож҃ лѣт҃ заложиша црк҃вь камѧнѹ стг҃о ꙗкова. въ неревьскемь коньци. "],["torot:20180323:nov-sin:207499","томьж҃ лѣт҃. вꙑиде романъ ис кꙑева. ростиславиць волею. "],["torot:20180323:nov-sin:207502","и сѣде михалко гюргевиць кꙑѥвѣ. "],["torot:20180323:nov-sin:207503","томьже лѣт҃ на зимѹ ходи арьхиепс҃пъ новгородьскꙑи илиѧ къ ондрееви. володимирю. на вьсю правьдѹ. "],["torot:20180323:nov-sin:207505","тъгда же и даша опѧть. посадницьство иванъкови захарииницю⁖ "],["torot:20180323:nov-sin:207507","въ лѣт҃ .҂ѕ҃.х҃.п҃а. иде кн҃зь гюрги. андреевиць. съ новгородьци. и съ ростовици кꙑевѹ. на ростиславице. "],["torot:20180323:nov-sin:207512","и прогнаша ѥ ис кꙑѥва. "],["torot:20180323:nov-sin:207513","и стоꙗше подъ вꙑшегородъмь .з҃. нед҃. "],["torot:20180323:nov-sin:207514","и придоша сторови вси новѹгородѹ. "],["torot:20180323:nov-sin:207515","а ꙗрославъ сѣде кꙑѥвѣ изѧславиць. "],["torot:20180323:nov-sin:207516","томьж҃ лѣт҃. ст҃и црк҃вь новегородѣ. илиꙗ архїепс҃пъ новгородьскꙑи. ст҃ѹю мчнк҃ѹ бориса и глеба. камѧнѹю въ град҃. мс҃цѧ октѧбрѧ. в. .д҃і. а дрѹгѹю ст҃го спс҃а. на воротѣхъ ст҃го георгиꙗ. камѧнѹ⁖ "],["torot:20180323:nov-sin:207524","въ лѣт҃ .҂ѕ҃.х҃.п҃в. ѹбиша володимїри кнз҃ѧ. андреꙗ свои милостьници. на канонъ ст҃ою петрѹ и павлѹ. в нощь спѧщю емѹ. въ б҃олюбьмь. "],["torot:20180323:nov-sin:207530","и бѧше с нимь одинъ кощеи малъ. "],["torot:20180323:nov-sin:207531","избивъше стороже двьрьнꙑꙗ. придоша къ сѣньмъ. "],["torot:20180323:nov-sin:207533","кн҃зю же очютивъше. попадъ мечь и ста ѹ двьрии. борѧ сѧ с нимї. "],["torot:20180323:nov-sin:207536","онꙑхъ же бѧше много. а кн҃зь одїнъ. ꙗко налегоша силою и вꙑломїша двьри. и вълѣзоша на нь. "],["torot:20180323:nov-sin:207540","и ту и насѹнуша рогатинами. "],["torot:20180323:nov-sin:207541","и ту сконьцѧ животъ свои. "],["torot:20180323:nov-sin:207542","и великъ мѧтежь бꙑс҃ въ земли тои. и велика бѣда. "],["torot:20180323:nov-sin:207544","и множьство паде головъ. ꙗко и числа нѣтѹ. "],["torot:20180323:nov-sin:207546","и потом҃ посадиша на столѣ мьстислава. ростіславицѧ. съ брат҃мь ѧропълкомь. "],["torot:20180323:nov-sin:207548","томьже лѣт҃ сѣдѣ кꙑеве романъ ростиславиць. вънѹкъ мьстиславль⁖ "],["torot:20180323:nov-sin:212488","въ лѣт҃ .҂ѕ҃.х҃.п҃г. вꙑведоша из новагорода кнз҃ѧ гюргѧ андреѥвицѧ. "],["torot:20180323:nov-sin:212490","а мьстиславъ сн҃ъ свои посади новегородѣ. "],["torot:20180323:nov-sin:212491","томьж҃ лѣт҃ въниде самъ въ новъгородъ бивъ сѧ съ стръемь своимь михалкомь. "],["torot:20180323:nov-sin:212492","и сѣде новегородѣ "],["torot:20180323:nov-sin:212747","а михалко седе володимири. "],["torot:20180323:nov-sin:212493","а брт҃ посади переꙗславли. всѣволода. "],["torot:20180323:nov-sin:212494","въ тож҃ лѣт҃. загоре сѧ пожаръ ѿ деигѹниць. "],["torot:20180323:nov-sin:212496","и съгорѣша црк҃ви .г҃. ст҃го михаила. и ст҃го ꙗкова. и стг҃о възнесениꙗ. "],["torot:20180323:nov-sin:212500","въ тож҃ лѣт҃ престави сѧ посадникъ новегородѣ иванко захарииниць. "],["torot:20180323:nov-sin:212501","и даша жирослав҃ опѧт҃. "],["torot:20180323:nov-sin:212502","и концѧющю сѧ лѣт҃ томѹ. вꙑгнаша жирослава ис посадницьства. и даша завидѹ неревиницю⁖ "]]