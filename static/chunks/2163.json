[["torot:20170213:domo:165701","и твори ѧ. "],["torot:20170213:domo:164614","почитаи часто бж҃естьвеное писание, "],["torot:20170213:domo:164615","и влагай въ срдце себѣ на ползѹ. "],["torot:20170213:domo:164616","видѣлъ еси чадо како в житїи семъ жихом во всѧкомъ бл҃гоговенїи, ι сътрасѣ бж҃їи и в простотѣ срдца и цр҃ковномъ прилежанїи со сътрахомъ, и бж҃ественымъ писаниемъ ползѹючисѧ всегда и како были бж҃їею милостию ѿ всѣхъ почитаемъ и всеми любимъ и всѧкомѹ и в потребныхъ оуноровилъ и рѹкоделиемъ и слѹжбою и покорениемъ, "],["torot:20170213:domo:164619","а не гордынею ни прекословиемъ не ѡсѹжахъ никого, "],["torot:20170213:domo:164620","не просмѣивалъ, "],["torot:20170213:domo:164621","ни оукаривалъ никого "],["torot:20170213:domo:165704","ни бранивалсѧ ни с кѣмъ "],["torot:20170213:domo:165703","и пришла ѿ кого ѡбида и мы бг҃а ради терьпѣли и на себѧ винѹ полагали "],["torot:20170213:domo:165706","и тѣмъ враги дрѹги быша "],["torot:20170213:domo:165707","ι аще которою виною дш҃евною или телесною согрѣшихъ пред бг҃ом и предо всѣми чл҃ки. и вскор ѡ томъ плакахсѧ к бг҃ѹ грѣха своего "],["torot:20170213:domo:189905","ι оу ѿц҃а своего. дх҃овнаго каѧхсѧ со слезами и оумилне прощенїѧ просѧ, и заповеди его дх҃овныѧ с любовию хранѧхъ яко же повелитъ ми. "],["torot:20170213:domo:189906","и аще кто мѧ въ моемъ прегрѣшенїи ιли въ каковѣ невежьствѣ ѡблїчитъ или кто дх҃овне накажетъ, или кто в посмѣхъ поноситъ мѧ ι оукорѧетъ всѧ сиѧ с любовию приимах и себѣ внимах, "],["torot:20170213:domo:164627","аще по дѣлом ѡ всемъ ѡ семъ каѧхсѧ, ι ѿ таковых дѣлъ оудалѧхсѧ бг҃ѹ поспешествѹющѹ ми, "],["torot:20170213:domo:164629","аще что и не повинно и не по делѹ молва или поношенїе, ιли посмѣхъ каковъ или оукоризна или оударенїе во всемъ в томъ винихсѧ и не ѡправдахъсѧ пред чл҃ки, "],["torot:20170213:domo:164631","бг҃ъ сїе праведнымъ своимъ милосердиемъ исправит "],["torot:20170213:domo:165709","воспоминахъ еѵагльское слово "],["torot:20170213:domo:165708","любите враги ваша "],["torot:20170213:domo:165712","добро творите ненавидѧщимъ васъ "],["torot:20170213:domo:165711","бл҃гословите кленѹща вы "],["torot:20170213:domo:165710","молите за творѧщаѧ вамъ пакости изгонѧщаѧ вы, "],["torot:20170213:domo:164632","биющемѹ тѧ в ланитѹ ѡбрати емѹ и дрѹгѹю "],["torot:20170213:domo:165713","ι ѿ взимающаго ти ризѹ и срачицѹ не возбрани, "],["torot:20170213:domo:164633","и всѧкомѹ просѧщемѹ оу тебе дай "],["torot:20170213:domo:165715","ѿ взимающаго твое не истѧзѹи "],["torot:20170213:domo:165714","аще кто тѧ поиметъ поприще едино иди с нимъ и двѣ, "],["torot:20170213:domo:164634","и паки еще воспоминаѧ причастнѹю молитвѹ, "],["torot:20170213:domo:164635","г҃и даждь ми милость ненавидѧщимъ мѧ, и враждѹющимъ ми и поношающимъ ми тако же ι ѡклеветающимъ мѧ, "],["torot:20170213:domo:164637","да никтож никакоже ѿ нихъ мене ради, нечистаго и грѣшнаго ѕло нѣкако постражетъ ни в нн҃ѣшнемъ ни в бѹдѹщемъ вѣце "],["torot:20170213:domo:165716","но ѡчисти ихъ млстию, своею и покрыи ихъ блгодатию своею бл҃гии "],["torot:20170213:domo:165717","тѣмъ всегда оутешах себѣ "],["torot:20170213:domo:189908","не погрѣшихъ никогда же цр҃ковнаго пѣниѧ ѿ юности своеѧ и до сего въремени кромѣ немощи, "],["torot:20170213:domo:164640","ни нища ни странна, ни оубога, ни скорбна, ни печална, никогда же презрѣхъ, кроме невиденїѧ "],["torot:20170213:domo:165718","и в твемницы болна и пьленена и ιз работы должьна, и во всѧкихъ нѹжах по силе ѡкѹпихъ, "],["torot:20170213:domo:164647","и гладных по силе кормих, "],["torot:20170213:domo:164648","работныхъ своих всѣхъ свободихъ и надѣлихъ ι ины ѡкѹпихъ из работы и на свободѹ попѹщахъ. "],["torot:20170213:domo:166521","а кто забылъ насъ, бг҃ъ его проститъ во всемъ, "],["torot:20170213:domo:164654","а нн҃ѣ домочадцы нашї всѣ свободны живѹтъ оу нас по своеи воли "],["torot:20170213:domo:166522","виделъ еси чадо мое многихъ пѹстошныхъ, сиротъ и работныхъ и оубогихъ мѹжеска полѹ и женьска. "],["torot:20170213:domo:164656","и в новѣ городѣ и здѣ на москвѣ вскормихъ и вспоих до совершена возраста, "],["torot:20170213:domo:164657","изѹчихъ хто чево достоинъ многихъ грамотѣ и писати и пѣти иныхъ иконного писма инѣх книжного рѹкодѣлїѧ ѡвѣхъ серебреново мастертва, ι иныхъ всѧкихъ многихъ рѹкодѣлеи, "],["torot:20170213:domo:164659","а иныхъ всѧкими многими торговли изѹчих торговать, "],["torot:20170213:domo:164660","а мати твоѧ многие дв҃цы и вдовы пѹсътошные ι оубогие воспитала в добре наказанїи "],["torot:20170213:domo:166527","изѹчила рѹкодѣлию, и всѧкомѹ домашнемѹ ѡбиходѹ "],["torot:20170213:domo:166528","и надѣливъ за мѹжь давала, "],["torot:20170213:domo:164662","а мѹжскїи полъ, поженили оу добрыхъ людей "],["torot:20170213:domo:166529","и всѣ тѣ далъ бг҃ъ свободны своими добрымъ домами живѹтъ "],["torot:20170213:domo:166530","многи во свещенническомъ и во дьѧконьскомъ чинѹ, и в дьѧцѣхъ и в подьѧчихъ и во всѧкихъ чинехъ "],["torot:20170213:domo:166531","кто чево дородилсѧ и в чемъ комѹ бл҃говолилъ бг҃ъ быти ѡвїи рѹкодѣльничают всѧкими промыслы "],["torot:20170213:domo:166540","а многїѧ торгѹютъ в лавках "],["torot:20170213:domo:166542","мнози и гоздьбы дѣют в различныхъ землѧхъ всѧки торговлѧми, "],["torot:20170213:domo:164665","а бж҃їею милостию во всѣхъ тѣхъ наших скормленикехъ и послѹживцех ни соромота ни оубытокъ никакаѧ продажа ѿ людей ни людемъ ѿ насъ, ни тѧжа ни с кемъ не бывала "],["torot:20170213:domo:166544","во всемъ бг҃ъ соблюлъ по сѧ мѣста "],["torot:20170213:domo:166545","а ѿ кого намъ ѿ своих скормлениковъ досада ι оубытъки многи и велики бывали, ино то все на сѣбѣ понесено "],["torot:20170213:domo:166546","нихто того не слыхалъ, "],["torot:20170213:domo:164668","а намъ то бг҃ъ исполнилъ, "],["torot:20170213:domo:164669","и ты чадо томѹ же ревнѹи и тако творї "],["torot:20170213:domo:166549","на себѣ всѧкѹю ѡбидѹ понеси и претерпи "],["torot:20170213:domo:166548","бг҃ъ сѹгѹбо исполнитъ, "],["torot:20170213:domo:164670","не познах дрѹгїѧ жены разве матари твоеѧ "],["torot:20170213:domo:166550","еже с нею ѡбѣщахове то и сотворих "],["torot:20170213:domo:166551","ѡ бѕ҃ѣ соверши хе҃ хрїстиѧньски сконьчати животъ свои в заповедехъ твоихъ. "],["torot:20170213:domo:164671","живи чадо по хрстїѧнскомѹ законѹ во всѧкихъ ѡбычаехъ без лѹкавства ι безо всѧкїѧ хитрости ко всемъ, "],["torot:20170213:domo:164672","а не всѧкомѹ дх҃ѹ вѣрѹи "],["torot:20170213:domo:166553","доб҃ромѹ ревнѹи, "],["torot:20170213:domo:164673","лѹкавыхъ и законопрестѹпных во всѧкихъ ѡбычаех ѿнюдъ не люби, "],["torot:20170213:domo:164674","а законнои бракъ со всѧкимъ ѡпасениемъ храни до коньчины живота своего "],["torot:20170213:domo:166554","чстотѹ телеснѹю храни, "],["torot:20170213:domo:164675","кромѣ жены своей не знаи никого. "],["torot:20170213:domo:164676","и пьѧньственаго недѹга такоже берегисѧ "],["torot:20170213:domo:166555","в двѹ сихъ главизнах всѧ злаѧ сводѧтсѧ до ада преисподнѧго, "],["torot:20170213:domo:164677","и домъ пѹстъ именїю тщета, "],["torot:20170213:domo:164678","и ѿ бг҃а не помилованъ бѹдетъ, "],["torot:20170213:domo:164679","и ѿ людеи безчестенъ и посмѣѧнъ, и оукоренъ "],["torot:20170213:domo:166556","и ѿ родителю прокълѧтъ, "],["torot:20170213:domo:164681","аще чадо тебѧ ѿ сего зъла гь҃ сохранит законъ сохраниши по заповеди гсни ι ѿ хмелного питьѧ воздержисѧ, "],["torot:20170213:domo:164682","и во всѧких добродѣтелех поживеши, яко же есть бг҃обоѧзнивїи люди "],["torot:20170213:domo:166557","и ты ѿ бг҃а помилованъ бѹдеши а ѿ людей честенъ "],["torot:20170213:domo:166558","ι исполнит гь҃ домъ твои всѧкою бл҃годатию "],["torot:20170213:domo:166559","и еще воспомѧнѹти "],["torot:20170213:domo:166560","гостеи приезжихъ оу себѧ корми. "],["torot:20170213:domo:164684","а на сѹсѣдстве и з знаемыми любовно живи ѡ хлебѣ ι ѡ соли ι ѡ доброи здѣлке и ѡ всѧкои ссѹдѣ "],["torot:20170213:domo:166561","а поедешь кѹды в гости поминки не дороги вози за любовь, "]]