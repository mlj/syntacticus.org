[["torot:20180323:sergrad:199050","и житїѧ сꙋетѹ оставлѧюще. и под бл҃гїи ꙗремъ г҃нь своѧ выѧ подлагахꙋ. "],["torot:20180323:sergrad:199052","понеже повсегда томѹ ѹчн҃цы прилагахѹ сѧ "],["torot:20180323:sergrad:199141","призывахѹ бо еже ѡного бл҃годатеи источницы добродѣтелныѧ дш҃а. ꙗк еленѧ словесныѧ желающе воды д҃хов꙽ныѧ. "],["torot:20180323:sergrad:199054","имѣѧше же обычаи бл҃женныи сице исперва. еже по павечерницѣ поздѡ и долго вечера. аки сѹщꙋ глꙋбоко нощїю паче же в꙽ темныѧ и долгиѧ нощи. сотворивъ мл҃твꙋ в кѣлїи своеи. и по молитвѣ исхожаше ис кѣлїѧ своеѧ. еж ѡбходити емѹ всѧ кѣлїѧ. мниховы. "],["torot:20180323:sergrad:199060","имѣѧ попеченїе о братїи своеи. не ток꙽мо телесы ихъ промышлѧше. но и ѡ д҃шах ихъ печаше сѧ ѹвѣдати хотѧ коегождо житїе ихъ. или желанїе къ бг҃ꙋ. "],["torot:20180323:sergrad:199064","и аще кого ѹслышаше или мл҃твꙋ творѧща. или поклоны кладꙋща. или рѹкодѣлїе свое съ безмолвїемъ и съ мл҃твою творѧща. или ст҃ыѧ книги почитающа. или о гресѣх своих плачюща сѧ и сѣтꙋюща. о сих ѹбо радоваше сѧ и бг҃а бл҃годарѧше. "],["torot:20180323:sergrad:199070","и за них бг҃а молѧше дабы до конца съвершили доброе свое предложенїе. "],["torot:20180323:sergrad:199071","претерпѣвыи бо рече до конца тои сп҃сет сѧ. "],["torot:20180323:sergrad:199072","егда же ли кого слышаше бесѣдѹюща два или трїе съшедше сѧ вкѹпѣ или смѣхи тъкꙋща. ѡ семъ ѹбо негодоваше. "],["torot:20180323:sergrad:199074","и ѕело не терпѧ таковыѧ вѣщи. рѹкою своею ѹдарѧше въ двери. "],["torot:20180323:sergrad:199076","или во ѡкон꙽цѣ потол꙽кавъ ѿхожаше. симъ образом наз꙽наменавъ тѣмъ свое к ним прихоженїе и посѣщенїе. "],["torot:20180323:sergrad:199078","и несвѣдомымъ накиновенїем праз꙽дныѧ бесѣды их разорѧше. "],["torot:20180323:sergrad:199079","таче наѹтрїѧ в настоѧщїи дн҃ь призываше к себѣ. "],["torot:20180323:sergrad:199080","и не тѹ абїе скоро запрещаше имъ. и не съ ꙗростїю ѡбличаше ѧ и наказаше ѧ. но ꙗко издалеча с тихостию и кротостїю. аки притчами наводѧ гл҃аше имъ. хотѧ ѹвѣдати тщанїе и ѹсердїе ихъ еже къ б҃гѹ. "],["torot:20180323:sergrad:199085","и аще бѹдѧше братъ покорливъ и смирен и теплъ на вѣрꙋ и на любов б҃жїю. то въскорѣ ѹпознавъ свою винꙋ со смиренїем падъ поклонѧше сѧ емꙋ. прощенїѧ прїѧти просѧ ѿ него "],["torot:20180323:sergrad:199142","аще ли паки бѹдѧше брат непокорливъ ѡмраченїем бесовьским срдце покровено имѣѧ. стоѧше мнѧ ꙗко не о нем гл҃етъ самъ чстъ сѧ творѧ. дондеж прпдбныи съ длъготерпѣнїем обличаше его по реченному. "],["torot:20180323:sergrad:199090","покажет мѧ праведникъ млстїю своею ѡбличит мѧ. "],["torot:20180323:sergrad:199091","а не покорливаго брата епитемїею ѡблагаше. аки не познав꙽шаг на себѣ своеѧ вины. еж не п꙽щевати вины о гресѣх. "],["torot:20180323:sergrad:199094","и сице того еже ко ис꙽правленїю ѹтвердивъ ѿпꙋсташе ѧ. "],["torot:20180323:sergrad:199095","и тако всѣх ѹчаше еже прилѣжно молити сѧ къ бг҃ѹ. и не бесѣдовати ни с кѣм꙽же по павечернеи мл҃тве. и не преходити комѹждо ѿ своеѧ кѣлїѧ. без великыѧ нѹжныѧ потребныѧ вещи по чюжим кѣлїѧмъ. но во своеи кѣлїи комꙋждо втаинѣ молити б҃га наединѣ. и свое рѹкодѣлїе ꙗкоже рѹка его может дѣлати по силѣ. по всѧ дн҃и псалмы двдовы прсно во ѹстѣх своих повсегда имꙋще. "],["torot:20180323:sergrad:199144","\u003cspan class=\"citation\"\u003eSergij of Radonezh 19\u003c/span\u003e ѡ изоѡбилованїи потребных. "],["torot:20180323:sergrad:199145","понеже ѹбо исперва. егда начинаше сѧ с꙽троити мѣсто то. тогда многи недостаткы бывахѹ. "],["torot:20180323:sergrad:199148","лишенїе всѣх потребных. послѣднѧго ради нестѧжанїѧ. и конечнѧѧ дѣлѧ пѹстоты. еже не имѣти имъ ниѿкѹдꙋ же всѧкого ѹтѣшенїѧ. но и прочїѧ всѧкїѧ нѹжныѧ потребы. "],["torot:20180323:sergrad:199153","ѿкѹдꙋ бо имѣти хотѧхѹ кое любо потребованїе. "],["torot:20180323:sergrad:199154","елма ж пѹсто бѧше мѣсто то. и не бѣ тогда окрстъ мѣста того ни селъ близ. ни дворовъ. "],["torot:20180323:sergrad:199157","по мнѡга ж времена и пѹти прос꙽тран꙽наго не бѧше к мѣстѹ томꙋ. но нѣкоею ѹзскою и прискоръбною тѣсною стезею аки беспѹтїем. нѹжахѹ сѧ приходити к ним. "],["torot:20180323:sergrad:199160","великїи ж и широкїи пѹть вселюдскїи ѿдалече не приближаѧ сѧ мѣста того ведѧше сѧ. "],["torot:20180323:sergrad:199161","ѡкрстъ же манастырѧ того все пѹсто "],["torot:20180323:sergrad:199467","со всѧ с꙽траны лѣсове "],["torot:20180323:sergrad:199466","всюдꙋ пѹстынѧ. "],["torot:20180323:sergrad:199162","пѹстыни в рѣснотѹ нарицаше сѧ. "],["torot:20180323:sergrad:199163","и сице жив꙽шимъ имъ дон꙽деже исполниша сѧ д҃нїе лѣт. ꙗко мню множае пѧти на десѧти. "],["torot:20180323:sergrad:199165","паки же по дн҃ехъ. не п꙽щѹю. ꙗко во д҃нех кнѧженїѧ кнѧѕѧ великого івана сн҃а иванѧ. брата же симеѡнѧ. тогда начаша приходити хрстїѧне. и обходити с꙽квоѕѣ всѧ лѣсы ѡны "],["torot:20180323:sergrad:199468","и возлюбиша жити тѹ. "],["torot:20180323:sergrad:199171","и мнѡжес꙽тво людїи восхотѣв꙽ше. начаша со ѡба полы мѣста того садити сѧ. "],["torot:20180323:sergrad:199173","и начаша сѣщи лѣсы ѡны. ꙗко никомѹже возбранѧющѹ имъ. "],["torot:20180323:sergrad:199175","и сотвориша себѣ различныѧ мнѡгиѧ почин꙽цы. "],["torot:20180323:sergrad:199176","преждереченнѹю исказиша пꙋстыню "],["torot:20180323:sergrad:199469","не пощадѣша. "],["torot:20180323:sergrad:199177","и сотвориша пꙋстыню ꙗко полѧ чиста мнѡга. ꙗкож и н҃нѣ нами зрима сѹть. "],["torot:20180323:sergrad:199179","и составиша села и дворы мнѡги. "],["torot:20180323:sergrad:199180","и насѣѧша села и сотвориша плѡд житенъ и ѹмножиша сѧ ѕелѡ. "],["torot:20180323:sergrad:199181","и начаша посѣщати и ѹчащати в꙽ манастырь. приносѧще мнѡгоѡбразнаѧ и мнѡгоразличнаѧ потребованїѧ имже нѣсть числа. "],["torot:20180323:sergrad:199183","но мы до здѣ сїю рѣчь оставльше. а на предреченнѹю бесѣдꙋ обратим꙽ сѧ еже ѿ начат꙽ка слова начах повѣдовати ѡ всѧцѣи хѹдости. и ѡ недостатъцѣхъ нꙋжныхъ потребъ. без них꙽же не мощно ѡбрѣсти сѧ "],["torot:20180323:sergrad:199470","егда исперва начинаше сѧ создавати сѧ мѣсто то. егда не мнѡжаишим братїѧмъ живꙋщимъ в немъ. егда немнѡѕи бѧхѹ приходѧщеи и приносѧщеи. тогда начасте скѹдости бывахѹ потребныхъ. ꙗко мнѡгажды наѹтрїѧ и хлѣбѹ не ѡбрѣсти сѧ. "],["torot:20180323:sergrad:199191","да кто может и сказати недостат꙽кы быв꙽шаѧ прпдбномѹ ѿц҃ѹ нашемѹ сергїю. "],["torot:20180323:sergrad:199192","исперва егда начинаше сѧ с꙽троити сѧ мѣсто то. ѡвогда ѹбо не достало хлѣба и мѹки и пшеницы. и всѧкогѡ жита "],["torot:20180323:sergrad:199471","иногда ж не достало масла и соли. и всѧкого ꙗстїѧ брашен꙽наго. "],["torot:20180323:sergrad:199196","овогда ж не достало вина имже обѣднѧ слꙋжити. и фемїѧнѹ имже кадити. "],["torot:20180323:sergrad:199198","иногда же не достало воскѹ имже свѣщи скати. "],["torot:20180323:sergrad:199199","и поꙗхꙋ в нощи заѹтренюю. "],["torot:20180323:sergrad:199472","не имꙋщи свѣщъ. но токмо лѹчиною березевою. или сосновою свѣтѧхѹ себѣ. "],["torot:20180323:sergrad:199203","и тѣмъ нѹжахѹ сѧ канонархати. или по книгам чести. и сице совершахꙋ нощныѧ слꙋжбы своѧ. "],["torot:20180323:sergrad:199206","прпдбныи же сергїи всѧкѹ нꙋжꙋ ѡнѹ и теснотѹ. и всѧкꙋ скꙋдость и недостаткы терпѧше со бл҃годаренїем ожидаѧ ѿ б҃га богатыѧ млсти. "]]