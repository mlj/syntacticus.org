[["torot:20180323:usp-sbor:159680","приди въбързѣ "],["torot:20180323:usp-sbor:160165","оц҃ь зоветь тꙗ "],["torot:20180323:usp-sbor:160164","и не съдравить ти вельми· "],["torot:20180323:usp-sbor:159681","онъ же въбързѣ въ мале дружинѣ въсѣдъ на конь поѣха· "],["torot:20180323:usp-sbor:159682","и пришедъ на Вългу на поле потъче сꙗ подъ нимь конь въ ровѣ· "],["torot:20180323:usp-sbor:159683","и наломи ногу малы· "],["torot:20180323:usp-sbor:159684","и ꙗко приде Смолиньску и поиде отъ Смолиньска ꙗко зьрѣимъ ѥдино· ста на Смꙗдинѣ въ кораблици· "],["torot:20180323:usp-sbor:159686","и въ се времꙗ пришьла бꙗаше вѣсть отъ Передъславы къ Ꙗрославу· ѡ отьни съмьрти· "],["torot:20180323:usp-sbor:159688","и присла Ꙗрославъ къ Глѣбу река· "],["torot:20180323:usp-sbor:159689","не ходи брате "],["torot:20180323:usp-sbor:160166","оц҃ь ти умьрлъ· "],["torot:20180323:usp-sbor:159690","а братъ ти убиѥнъ отъ Ст҃опълка· "],["torot:20180323:usp-sbor:159691","и си услышавъ блаженыи възъпи плачьмь горькыимь и печалию ср҃дьчьною· "],["torot:20180323:usp-sbor:159692","и сице гл҃ааше· "],["torot:20180323:usp-sbor:159693","О увы мнѣ гн҃е мои отъ двою плачю плачю сꙗ и стеню· "],["torot:20180323:usp-sbor:159694","дъвою сѣтованию сѣтую· и тужю· "],["torot:20180323:usp-sbor:159696","увы мнѣ увы мнѣ плачю зѣло по оц҃и· "],["torot:20180323:usp-sbor:159697","паче же плачю сꙗ и отъчаꙗхъ сꙗ по тебе брате и гн҃е Борисе "],["torot:20180323:usp-sbor:160167","како прободенъ ѥси "],["torot:20180323:usp-sbor:160168","како без милости прочеѥ съмрьти преда сꙗ "],["torot:20180323:usp-sbor:160169","како не отъ врага· нъ отъ своѥго брата пагубу въсприꙗлъ ѥси· "],["torot:20180323:usp-sbor:159699","увы мнѣ уне бы съ тобою умрети ми неже уединену и усирену ѡ҃ тебе въ семь житии пожити· "],["torot:20180323:usp-sbor:159700","азъ мнѣхъ въбързѣ узьрѣти лице твоѥ ан҃гльскоѥ· "],["torot:20180323:usp-sbor:159701","ти се селика туга състиже мѧ· "],["torot:20180323:usp-sbor:159702","и уны быхъ [бы ми] съ тобою умрети гн҃е мои· "],["torot:20180323:usp-sbor:159703","нынѣ же что сътворю азъ умиленыи очюженыи отъ твоѥꙗ доброты· и ѡ҃ оц҃а моѥго мъногааго разума· "],["torot:20180323:usp-sbor:159705","о милыи мои брате и гн҃е "],["torot:20180323:usp-sbor:160171","аще ѥси уполучилъ дрьзновениѥ у г҃а· моли о моѥмь унынии· да быхъ азъ съподобленъ ту же страсть въсприꙗти и съ тобою жити· неже въ свѣтѣ семь прельстьнѣмь· "],["torot:20180323:usp-sbor:159709","и сице ѥму стенющю и плачющю сꙗ· и сльзами землю омачающю· съ въздыхании частыими бога призывающю· приспѣша вънезапу посълании отъ Ст҃опълка· зълыꙗ его слугы· нем҃лстивии кръвопиицѣ· братоненавидьници люти зѣло· сверѣпа звѣри душю изимающе· "],["torot:20180323:usp-sbor:159717","ст҃ыи же поиде въ кораблици· "],["torot:20180323:usp-sbor:159718","и сърѣтоша и устие Смꙗдины· "],["torot:20180323:usp-sbor:159719","и ꙗко узьрѣ ꙗ ст҃ыи въздрадова сꙗ дш҃ею· "],["torot:20180323:usp-sbor:159720","а они узьрѣвъше и омрачааху сꙗ и гребꙗаху сꙗ к нему· "],["torot:20180323:usp-sbor:159721","а сь цѣлованиꙗ чаꙗꙗше отъ нихъ приꙗти· "],["torot:20180323:usp-sbor:159722","и ꙗко быша равьно пловуще начаша скакати зълии они въ лодию ѥго· обнажены меча имуще въ рукахъ своихъ бльщаща сꙗ акы вода· "],["torot:20180323:usp-sbor:159724","и абиѥ вьсѣмъ весла ѡ҃ руку испадоша· "],["torot:20180323:usp-sbor:159725","и вьси отъ страха омьртвѣша· "],["torot:20180323:usp-sbor:159726","си видѣвъ блаженыи· разумѣвъ ꙗко хотꙗть ѥго убити· възьрѣвъ къ нимъ умиленама очима и сльзами лице си умываꙗ· съкрушенъмь ср҃дцьмь· съмѣренъмь разумъмь и частыимь въздыханиѥмь· вьсь сльзами разливаꙗ сꙗ а тѣлъмъ утьрпаꙗ жалостьно гласъ испущааше· "],["torot:20180323:usp-sbor:159732","не дѣите мене братиꙗ моꙗ мїлаꙗ и драгаꙗ· "],["torot:20180323:usp-sbor:159733","не дѣите мене ни ничто же вы зъла сътворивъша· "],["torot:20180323:usp-sbor:159734","не брезѣте братие и гь҃ѥ "],["torot:20180323:usp-sbor:160180","не брезѣте· "],["torot:20180323:usp-sbor:159735","кую обиду сътворихъ брату моѥму и вамъ братиѥ и г҃ьѥ мои· "],["torot:20180323:usp-sbor:159736","аще ли каꙗ обида· ведѣте мꙗ къ кнꙗзю вашему а къ брату моѥму и гн҃у· "],["torot:20180323:usp-sbor:159738","помилуите уности моѥѣ· "],["torot:20180323:usp-sbor:159739","помилуите г҃ьѥ мои "],["torot:20180323:usp-sbor:160181","вы ми будѣте господиѥ мои [а] азъ вамъ рабъ· "],["torot:20180323:usp-sbor:159740","не пожьнете мене отъ житиꙗ не съзьрѣла "],["torot:20180323:usp-sbor:160182","не пожьнѣте класа не у же съзьрѣвъша· нъ млеко безълобиꙗ носѧща· "],["torot:20180323:usp-sbor:159742","не порѣжете лозы не до коньца въздрастъша· а плодъ имуща "],["torot:20180323:usp-sbor:160183","молю вы сꙗ и милъ вы сꙗ дѣю· "],["torot:20180323:usp-sbor:159744","убоите сꙗ рекъшааго усты апc҇льскы· "],["torot:20180323:usp-sbor:159745","не дѣти бываите умы "],["torot:20180323:usp-sbor:160184","зълобиѥмь же младеньствуите· "],["torot:20180323:usp-sbor:159746","а умы съвьршени бываите· "],["torot:20180323:usp-sbor:159747","азъ братиѥ и зълобиемь и въздрастъмь еще младеньствую· "],["torot:20180323:usp-sbor:159748","се нѣсть убииство нъ сырорѣзание· "],["torot:20180323:usp-sbor:159749","чьто зъло сътворихъ "],["torot:20180323:usp-sbor:160186","съвѣдѣтельствуите ми "],["torot:20180323:usp-sbor:160185","и не жалю си· "],["torot:20180323:usp-sbor:159750","аще ли кръви моѥѣ насытити сꙗ хочете уже въ руку вы ѥсмь братие и брату моѥму а вашему кнꙗзю· "],["torot:20180323:usp-sbor:159751","и ни понѣ ѥдиного словесе постыдѣша сꙗ· "],["torot:20180323:usp-sbor:159752","нъ ꙗко же убо сверѣпии звѣрие· тако въсхытиша ѥго· "],["torot:20180323:usp-sbor:159754","онъ же видѣвъ ꙗко не вънемлють словесъ ѥго· начатъ глаголати сице· "],["torot:20180323:usp-sbor:159756","сп҃си сѧ милыи мои оч҃е и господине Василиѥ· "],["torot:20180323:usp-sbor:159757","сп҃си сѧ мт҃и и госпоже моꙗ· "],["torot:20180323:usp-sbor:159758","сп҃си сѧ и ты брате Борисе старѣишино уности моѥꙗ· "],["torot:20180323:usp-sbor:159759","сп҃си сѧ и ты брате и поспѣшителю Ꙗрославе· "],["torot:20180323:usp-sbor:159760","сп҃си сѧ и ты брате и враже Ст҃опълче "],["torot:20180323:usp-sbor:160188","сп҃сете сꙗ и вы братиѥ и дружино "],["torot:20180323:usp-sbor:160187","вьси сп҃сете сꙗ· "],["torot:20180323:usp-sbor:159761","уже не имамъ васъ видѣти въ житии семь· зане разлучаѥмъ ѥсмь отъ васъ съ нужею· "],["torot:20180323:usp-sbor:159763","и гл҃ааше плача сꙗ· "],["torot:20180323:usp-sbor:159764","Василиѥ· "],["torot:20180323:usp-sbor:159765","Василиѥ оч҃е мои и господине· приклони ухо твоѥ и услыши гласъ мои и призьри и вижь приключьшаꙗ сѧ чаду твоѥму· како без вины закалаѥмъ ѥсмь· "],["torot:20180323:usp-sbor:159768","увы мнѣ "],["torot:20180323:usp-sbor:160189","увы мнѣ· "],["torot:20180323:usp-sbor:159769","слыши небо "],["torot:20180323:usp-sbor:166651","и вънуши земле· "],["torot:20180323:usp-sbor:159770","и ты Борисе брате услыши гласа моѥго· "],["torot:20180323:usp-sbor:159771","оц҃а моѥго Васїлиꙗ призъвахъ "],["torot:20180323:usp-sbor:160190","и не послуша мене· "],["torot:20180323:usp-sbor:159772","то ни ты не хочеши мене послушати· "],["torot:20180323:usp-sbor:159773","вижь скьрбь ср҃дца моѥго· и ꙗзву д҃ша моѥꙗ "],["torot:20180323:usp-sbor:160191","вижь течениѥ сльзъ моихъ ꙗко рѣку· "],["torot:20180323:usp-sbor:159775","и никтоже не вънемлеть ми нъ ты убо помѧни мꙗ· "],["torot:20180323:usp-sbor:159776","и помоли сѧ о мнѣ къ обьщему вл҃дцѣ· ꙗко имѣꙗ дьрзновение и престоꙗ у престола ѥго· "],["torot:20180323:usp-sbor:159778","и начатъ преклонь колѣнѣ молити сꙗ сице· "],["torot:20180323:usp-sbor:159779","прещедрыи и премилостиве г҃и сльзъ моихъ не премълчи· "],["torot:20180323:usp-sbor:159780","нъ умили сꙗ на моѥ уныниѥ· "],["torot:20180323:usp-sbor:159781","вижь съкрушениѥ ср҃дца моѥго "],["torot:20180323:usp-sbor:160244","се бо закалаемъ ѥсмь "],["torot:20180323:usp-sbor:160243","не вѣмь чьто ради· "],["torot:20180323:usp-sbor:160247","или за котерую обиду не съвѣдѣ "],["torot:20180323:usp-sbor:160246","ты вѣси г҃и "],["torot:20180323:usp-sbor:160245","г҃и мои вѣмь тꙗ рекъша къ своимъ апостоломъ· ꙗко: "],["torot:20180323:usp-sbor:159784","За имꙗ моѥ мене ради възложать на вы рукы· "],["torot:20180323:usp-sbor:159785","и предани будете родъмь и другы· "],["torot:20180323:usp-sbor:159786","и братъ брата предасть на съмьрть· "],["torot:20180323:usp-sbor:159787","и умьртвꙗть вы имене моѥго ради· "],["torot:20180323:usp-sbor:159788","и пакы· "],["torot:20180323:usp-sbor:159789","въ тьрпѣнии вашемъ сътѧжите дш҃а ваша· "],["torot:20180323:usp-sbor:159790","вижь г҃и и суди "],["torot:20180323:usp-sbor:160248","се бо готова ѥсть душа моꙗ предъ тобою г҃и· "],["torot:20180323:usp-sbor:159791","и тебе славу въсылаѥмъ оц҃ю и с҃ну и ст҃ууму духу нынѣ и присно и въ вѣкы вѣкомъ· аминь· "],["torot:20180323:usp-sbor:159793","Таче възьрѣвъ къ нимъ умиленъмь гласъмь и измълкъшьмь грьтаньмь рече· "],["torot:20180323:usp-sbor:159794","то уже сътворивъше приступльше сътворите на не же посълани ѥсте· "],["torot:20180323:usp-sbor:159795","тъгда оканьныи Горꙗсѣръ повелѣ зарѣзати и въбързѣ· "],["torot:20180323:usp-sbor:159796","поваръ же Глѣбовъ именьмь Търчинъ изьмъ ножь· и имъ бл҃женааго и закла и ꙗко агнꙗ непорочьно и безлобиво· мцc҇а· септꙗбрꙗ въ ·е҃· дн҃ь въ понеделникъ· "]]