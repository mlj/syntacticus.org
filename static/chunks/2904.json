[["torot:20180323:suz-lav:204521","мы бо вѣмы млсрдье. ꙗрополче. ꙗко не радует сѧ крови пролитью. но б҃а ради всхощеть мира. "],["torot:20180323:suz-lav:204524","то бо сблюдаѥть землю русскую. "],["torot:20180323:suz-lav:204525","всеволод же то слышавъ. ꙗко вниде в сѧ и реч. "],["torot:20180323:suz-lav:204527","луче ес смирити сѧ б҃а ради. "],["torot:20180323:suz-lav:204528","и посла с покореньем къ ꙗрополку. "],["torot:20180323:suz-lav:204529","испроси миръ. "],["torot:20180323:suz-lav:204530","и цѣловаша чстныи крстъ. "],["torot:20180323:suz-lav:204531","и створи миръ. "],["torot:20180323:suz-lav:204532","и разидоша сѧ славѧще б҃а. "],["torot:20180323:suz-lav:204533","И посемь пакы створиста миръ. ꙗрополкъ. со свеволодом. ѡлговичемь. "],["torot:20180323:suz-lav:204535","и дары многы межю собою даꙗше. "],["torot:20180323:suz-lav:204536","и идоста разно в своꙗ си. "],["torot:20180323:suz-lav:204537","и на ту нощь дивно быс знаменье на нб҃си. "],["torot:20180323:suz-lav:204538","Тоѥ же ѡсени. престави сѧ бл҃говѣрныи кнѧзь ꙗрополкъ. володимеричь. мсца. феврал. въ .и҃і. дн҃ь. И положенъ быс ѹ стаг андрѣꙗ. "],["torot:20180323:suz-lav:204542","и вниде вѧчеславъ брат ѥго в кыѥвъ. "],["torot:20180323:suz-lav:204543","и людем с митрополитом срѣтшим ѥго. и посадиша и на столѣ прадѣда своѥго ꙗрослава. мсца. феврал. въ .к҃в. дн҃ь. "],["torot:20180323:suz-lav:204546","И приде ѡлговичь с вышегородци. пристроивъ сѧ с братьею своѥю. и присылаꙗ к вѧчеславу. "],["torot:20180323:suz-lav:204549","иди з добромъ из города. "],["torot:20180323:suz-lav:204550","ѡн же не хотѧ крови пролити. не би сѧ с ними. "],["torot:20180323:suz-lav:204552","и смири и митрополитъ. и ѹтверди ꙗ крстмь чстнымъ. "],["torot:20180323:suz-lav:204554","и иде ѡпѧть турову. "],["torot:20180323:suz-lav:204555","а всеволодъ вниде в кыевъ. мсца. марта. въ .е҃. дн҃ь. а в черниговѣ посади. володимера. двд҃вича ⁘ "],["torot:20180323:suz-lav:204558","В лѣт ѕ҃. х҃. м҃з. Сѣде ѡлговичь в кыѥвѣ. и нача замышлѧти на володимеричѣ. и на мстиславичѣ. надѣꙗ сѧ силѣ своеи. и хотѣ сам всю землю держати. с своею братѥю. "],["torot:20180323:suz-lav:204565","искаше подъ ростиславом смолиньска. а подъ изѧславом володимерѧ. "],["torot:20180323:suz-lav:204567","и посла воѣ на изаслава река "],["torot:20180323:suz-lav:204689","иди из володимерѧ. "],["torot:20180323:suz-lav:204568","и дошедше горины пополошивше сѧ бѣжаша ѡпѧть. "],["torot:20180323:suz-lav:204569","и тогда всеволодъ приведъ брата. ис курьска ст҃ослава. и иде с ним переꙗславлю. на андрѣꙗ. и хотѧше выгнати андрѣа. а брата своѥго посадити. а андрѣеви реч "],["torot:20180323:suz-lav:204690","иди курску. "],["torot:20180323:suz-lav:204576","и андрѣи тако реч. сдумавъ с дружиною своею. "],["torot:20180323:suz-lav:204578","лѣплѣѣ ми того см҃рть а с своею дружиною. на своеи же воѡчинѣ. и на дѣднѣ. нежели курьское кнѧженье. "],["torot:20180323:suz-lav:204582","ѡц҃ь мои курьскѣ не сѣдѣлъ. но в переꙗславли. "],["torot:20180323:suz-lav:204584","и хочю на своеи ѡчинѣ см҃рть приꙗти. "],["torot:20180323:suz-lav:204585","ѡже ти брате не досыти всю землю русскую держаще. а хочешь и сеѥ волости. "],["torot:20180323:suz-lav:204587","а ѹбивъ мене тобѣ то волость. "],["torot:20180323:suz-lav:204588","а живъ не иду из своѥѣ волости. "],["torot:20180323:suz-lav:204589","ѡбаче не дивно нашему роду. "],["torot:20180323:suz-lav:204590","Тако и преже было же. "],["torot:20180323:suz-lav:204591","ст҃ополкъ про волость же ци не ѹби бориса. и глѣба. "],["torot:20180323:suz-lav:204593","а самъ ци долго живе. "],["torot:20180323:suz-lav:204594","и стоꙗше всеволодъ на днѣпрѣ. и посла ст҃ослава брата своѥго. к переꙗславлю с полкы. "],["torot:20180323:suz-lav:204597","и ѹсрѣтоша и аньдрѣева дружина. и биша сѧ с ними. "],["torot:20180323:suz-lav:204599","и поможе б҃ъ андрѣѥвичем. на ст҃ослава. "],["torot:20180323:suz-lav:204601","и гониша по них до коранѣ. "],["torot:20180323:suz-lav:204602","а далѣ не пусти андрѣи дружины своѥꙗ. "],["torot:20180323:suz-lav:204603","и заѹтра миръ створиша. "],["torot:20180323:suz-lav:204604","и на ту нощь загорѣ сѧ городъ. мсцѧ. семтѧбрѧ. въ .а҃. дн҃ь. но не ѿ ратных. "],["torot:20180323:suz-lav:204607","по том же лѣт. приде половечскаꙗ землѧ всѧ. и кнѧзи половечскиѣ вси. на миръ. "],["torot:20180323:suz-lav:204611","и ходїста к ним "],["torot:20180323:suz-lav:205740","всеволодъ ис кыева. а андрѣи ис переꙗславлѧ. к малотину. "],["torot:20180323:suz-lav:204614","и створиша с ними миръ. "],["torot:20180323:suz-lav:204615","Того же лѣт. пустиша новгородци. гюргевича ѿ себе. а ко всеволоду пустиша дѣти своѣ в тали. рекуще "],["torot:20180323:suz-lav:204691","пусти к нам ст҃ослава. "],["torot:20180323:suz-lav:204620","и посла к ним ст҃ослава кнѧжитъ ⁘ "],["torot:20180323:suz-lav:204621","В лѣт. ѕ҃. х҃. м҃и. Новгородци выгнаша ст҃ослава. а ко всеволоду прислаша епспа с мужи своими. Рекуще "],["torot:20180323:suz-lav:204692","даи нам сн҃ъ свои. "],["torot:20180323:suz-lav:204625","а ст҃ослава не хочем. "],["torot:20180323:suz-lav:204626","и посла к ним сн҃ъ свои. "],["torot:20180323:suz-lav:204627","и бывшю ѥму черниговѣ. и новгородци сдумавше рекоша всеволоду. "],["torot:20180323:suz-lav:204629","не хочем сн҃а твоѥго. ни брата. ни племени вашего. но хочем племени володимерѧ. "],["torot:20180323:suz-lav:204633","всеволодъ же посла по них и вороти епспа с ними. "],["torot:20180323:suz-lav:204634","и держа и съ епспмъ. "],["torot:20180323:suz-lav:204635","а новгородци сдумавше рекоша. "],["torot:20180323:suz-lav:204636","даи ны шюрина своѥго мстиславича. "],["torot:20180323:suz-lav:204637","всеволодъ же не хотѧ перепустити новагорода володимеричем. призва шюрина своꙗ и да има берестии река "],["torot:20180323:suz-lav:204693","новагорода не березѣта. "],["torot:20180323:suz-lav:204639","ати сѣдѧть ѡ своеи силѣ. кдѣ си кнѧзь ни налѣзуть. "],["torot:20180323:suz-lav:204641","а новгородци держа зиму и лѣто. и съ епспмъ ⁘ "],["torot:20180323:suz-lav:204643","В лѣт. ѕ҃. х҃. м҃ѳ. Новгородци не стерпѧче безо кнѧзѧ сѣдити. ни жито к ним не идѧше ниѿкуду же. и емлюще метахуть и в погробъ. "],["torot:20180323:suz-lav:204695","а ѡнѣмъ не стерпѧщем. шедше к гюргеви рекоша. ѡже "],["torot:20180323:suz-lav:204694","к нам не пуститъ ѡлговичь ст҃ополка. а мы ѡлговича не хочем. "],["torot:20180323:suz-lav:204651","а любо к нам самъ поиди. любо сн҃а пусти. "],["torot:20180323:suz-lav:204653","и посла к ним сн҃а своѥго ростислава. "],["torot:20180323:suz-lav:204654","Тое же зимы престави сѧ бл҃говѣрныи и хсолюбивыи кнѧзь добрыи. андрѣи. володимеричь переꙗславли. мсца. генварѧ. въ .к҃в. дн҃ь. А въ третии межю десѧ похороненъ ѹ стаг михаила. "],["torot:20180323:suz-lav:204658","ѥгда же и несѧхуть к гробу. дивьно знаменье быс на нб҃си. и страшно. "],["torot:20180323:suz-lav:204661","быша .г҃. слн҃ца сиꙗюща межи собою. а столпи .г҃. ѿ землѧ до нб҃се. "],["torot:20180323:suz-lav:204665","надо вьсѣми горѣ бѧше акы дуга мць. ѡсобѣ стоꙗче. "],["torot:20180323:suz-lav:204667","и стоꙗша знаменьꙗ та. дондеже похорониша и. "],["torot:20180323:suz-lav:204669","Тоѥ же зимы престави сѧ всеволодъко. городецьскыи кнѧзь. "],["torot:20180323:suz-lav:204671","тогда же посла всеволодъ ис кыѥва. на вѧчеслава. река "],["torot:20180323:suz-lav:204696","сѣдиши в кыѥвьскои волости "],["torot:20180323:suz-lav:204697","мнѣ достоить. "],["torot:20180323:suz-lav:204674","а ты иди переꙗславлю. въ ѡчину свою. "],["torot:20180323:suz-lav:204676","в то же времѧ поима городы. гюргевы ѡлговичь. и конѣ. и скоты. и ѡвцѣ. и товаръ. кдѣ что чюꙗ. "],["torot:20180323:suz-lav:204683","В то же лѣт вспѧть ѹлади сѧ всеволодъ. с шюринома своима. и да има новъгородъ. "],["torot:20180323:suz-lav:204686","и посадиша ст҃ополка новѣгородѣ. "],["torot:20180323:suz-lav:204687","а гюргевича заста новѣгородѣ. "],["torot:20180323:suz-lav:204688","и посла и къ ѡц҃ю. "],["torot:20180323:suz-lav:204702","В лѣт. ѕ҃. х҃. н҃. Вниде вѧчеславъ в переꙗславль. "],["torot:20180323:suz-lav:204704","и турову иде ст҃ославъ всеволодичь. "],["torot:20180323:suz-lav:204705","врагъ же роду хрсьꙗнску дьꙗволъ. ражже срдце игореви ѡлговичю. "],["torot:20180323:suz-lav:204707","всхотѣ ити в переꙗславль. "],["torot:20180323:suz-lav:204708","и пришедъ ста по стрѣкви. "],["torot:20180323:suz-lav:204709","и много пакости створиша. "],["torot:20180323:suz-lav:204710","села пожгоша. "],["torot:20180323:suz-lav:204711","и жита попасоша. "],["torot:20180323:suz-lav:204712","и стоꙗше в҃. мсцѧ. "],["torot:20180323:suz-lav:204713","и приде изѧславъ из володимерѧ в помочь вѧчеславу. "],["torot:20180323:suz-lav:205111","ростислав же с смолѧны. поимавъ вълости ихъ .д҃. городы. и слышавше ѿидоша ѿ переꙗславлѧ. "],["torot:20180323:suz-lav:204717","а вѧчеславъ спрашавъ сѧ съ всеволодом. ѿда переꙗславль изѧславу мстиславичю. "]]