[["torot:20180323:sergrad:198919","съ ѹбо дивныи мѹжъ симонъ бѧше архиманъдрит старѣишїи славныи нарочитыи паче ж рещи добродѣтелныи. живыи во граде смоленьскѣ "],["torot:20180323:sergrad:199107","и ѿтѹдꙋ слышавъ ꙗж ѡ житїи прпдбнаго ѿц҃а нашего сергїѧ. и раж꙽жег꙽ сѧ дш҃ею и срдцемъ ѡставлѧет ар꙽химандритїю. ѡставлѧет чсть и славꙋ ѡставлѧет славныи град смоленескъ. "],["torot:20180323:sergrad:198923","въкѹпе же с ним оставлѧет ѿч҃ес꙽тво и дрꙋги. ѹжикы. ближникы. и всѧ знаемыѧ и сер꙽доболѧ. "],["torot:20180323:sergrad:198925","и вос꙽прїемлет смиренїѧ образ. и произволѧт с꙽транничес꙽твовати. "],["torot:20180323:sergrad:198927","и ѿтѹдꙋ воз꙽движе сѧ ѿ таковыѧ ѿ далнѧѧ с꙽траны землѧ. ѿ смолен꙽ска в꙽ московьскыѧ предѣлы. еже есть в радѡнѣжь. "],["torot:20180323:sergrad:198930","прїиде в꙽ монастырь къ прпдбномꙋ ѿц҃ꙋ нашемꙋ игꙋменꙋ сергїю. "],["torot:20180323:sergrad:198931","и со мнѡземъ смиренїем молѧше его да бы его прїѧлъ жити ѹ него. под крѣпкою рꙋкою его въ повинованїи и в послѹшанїи. "],["torot:20180323:sergrad:198933","еще же и имѣнїе принесъ с꙽ собою и предасть то игѹменꙋ на с꙽троенїе монастырю. "],["torot:20180323:sergrad:198934","прпдбныи же сергїи прїѧтъ его с радостїю. "],["torot:20180323:sergrad:198935","симон꙽ же по мнѡго лѣт поживе в꙽ покоренїи и в꙽ послꙋшанїи. паче же въ с꙽транничес꙽тве и во смиренїи. "],["torot:20180323:sergrad:198937","и всѣми добродѣтельми исполненъ "],["torot:20180323:sergrad:199124","и въ старости добре престави сѧ къ бг҃ѹ. "],["torot:20180323:sergrad:198938","игѹмен꙽ же сергїи проводи его до грѡба и съ братїѧми погребе ег чстно "],["torot:20180323:sergrad:199125","и тако бысть вѣчнаѧ емꙋ памѧть. "],["torot:20180323:sergrad:198939","ѡ іѡ҃анне сн҃е. стефановѣ. "],["torot:20180323:sergrad:198940","стефан же присныи брат сергїевъ. прїиде ѿ града ѿ мос꙽квы. ведыи съ собою сн҃а своего именем іѡ҃анна меншаго. "],["torot:20180323:sergrad:198943","и въшед въ цр҃ковь. имъ за рѹкѹ деснѹю сн҃а своего предасть его игѹменѹ сергїю. велѧ его пос꙽трищи во иноческїи ѡбразъ. "],["torot:20180323:sergrad:198946","игѹмен꙽ же сергїи пос꙽триже его. "],["torot:20180323:sergrad:198947","и нарече имѧ емѹ во мнишеском чинѹ феѡдоръ. "],["torot:20180323:sergrad:198948","старцы ж видѣв꙽ше ѹдивиша сѧ вѣре стефановѣ. ꙗко тако не пощадѣ сн҃а своего ѡтрочати сѹща. но изъ младеньс꙽тва предасть его бг҃ѹ. ꙗкож древле авраам не пощадѣ сн҃а своего ісаака. "],["torot:20180323:sergrad:198952","феѡдоръ же ѿ млад ноготъ воспитанъ бысть в пос꙽тничес꙽твѣ и во всем бл҃гочстїи и чстотѣ. ꙗкоже наѹчи сѧ ѿ своегѡ дѧди. всѣми доброизволенїи мнишескими исполненъ и ѹкрашенъ. донде ж постиже возрастом в꙽ мѣрѹ мѹжа совершена. "],["torot:20180323:sergrad:198956","нѣцыи же рѣша ꙗко десѧти лѣтъ пос꙽триженъ быс. і инїи же двою на десѧт лѣтъ. "],["torot:20180323:sergrad:198958","прочаѧ же его дѣѧнїѧ индѣ напишѹт сѧ. ꙗко ѹбо иного времени подобно требѹюща слово. "],["torot:20180323:sergrad:198963","\u003cspan class=\"citation\"\u003eSergij of Radonezh 18\u003c/span\u003e нам꙽ же на предлежащее слово воз꙽вратити сѧ. да не прекращенїе нн҃ѣшьнеи повѣсти внесем. "],["torot:20180323:sergrad:198965","мнѡѕи же ѹбо ѿ различных градовъ и ѿ странъ пришедше к немѹ и живѧхꙋ с ним. их꙽же имена въ книгах животных. "],["torot:20180323:sergrad:198967","и тако помалꙋ манастыр рас꙽прос꙽транѧше сѧ братїѧм ѹмнѡжающим꙽ сѧ. кѣлїѧм зиждемымъ. "],["torot:20180323:sergrad:198969","прпдбныи же сергїи видѧ братїю ѹмножающꙋ сѧ. ѹмнѡжаше и тои трꙋды к трꙋдом. образъ бываѧ стадꙋ своемѹ. ꙗко рече апслъ петръ. "],["torot:20180323:sergrad:198973","пасете стадо сѹщее в꙽ васъ не нѹжею но волею. не ꙗко ѡбладающе братїею но ѡбразъ бывающе стадꙋ. "],["torot:20180323:sergrad:198975","и паки писано есть въ книгах ѿч҃ескихъ. рек꙽ше в꙽ патерице "],["torot:20180323:sergrad:199136","сшедше сѧ ст҃їи ѿцы прорчес꙽твовахѹ ѡ послѣднем родꙋ и рѣша. ꙗко послѣднїи рѡд бѹдет слабъ. "],["torot:20180323:sergrad:198978","сергїѧ сего ж бг҃ь ѹкрѣпи себѣ в꙽ послѣднемъ родѹ. ꙗко единъ ѿ древних ст҃ыхъ ѿц҃ъ. "],["torot:20180323:sergrad:198980","бг҃ъ ѹс꙽трои его трꙋдодѣлника. инокъ множс꙽твꙋ. наставника мнѡжаищеи братии игꙋмен и вожа. "],["torot:20180323:sergrad:198983","и паки ѿкѹдꙋ кто начаал сѧ сего. "],["torot:20180323:sergrad:198984","еж бо мѣсто то было. прежде лѣсъ чаща пѹстыни. идѣже живѧхѹ. заицы. лисицы. волцы иногда ж и медьвѣди посѣщахѹ. дрѹгоици же и бѣси ѡбрѣтахѹ сѧ. тѹда же н҃нѣ. цр҃ковь поставлена быс. и монастырь великъ возъграженъ быс. и инокъ мнѡжес꙽тво совокѹпи сѧ и славословїе. и въ цр҃кви и в кѣлїѧхъ и мл҃тва непрестающїѧ к б҃гѹ. "],["torot:20180323:sergrad:198994","всемꙋ же томѹ начало и вина. прпдбныи ѿц҃ъ нашъ сергїи. "],["torot:20180323:sergrad:198996","и ѹвѣдаите ꙗко ѹдиви г҃ь прпдбнаго своего. "],["torot:20180323:sergrad:198997","а ѿнележе поставленъ быс въ игѹменьс꙽тво. по всѧ дн҃и ст҃аѧ литоргїѧ бываше. "],["torot:20180323:sergrad:198999","просфиры же самъ печаше. "],["torot:20180323:sergrad:199000","преж бо п꙽шеницѹ толчаше и мелѧше. и мѹкѹ сѣѧше. и тѣсто мѣсѧше и квасѧше. "],["torot:20180323:sergrad:199003","ти тако испекши просфѵры слꙋжаше бг҃ѹ ѿ своих праведных трѹдовъ "],["torot:20180323:sergrad:199139","иномѹ не дааше никомѹ. аще и ѕело хотѧхѹ мнѡѕи ѿ братїѧ пещи просѳиры. "],["torot:20180323:sergrad:199005","но прпдбьныи тщаше с. быти ѹчитель и дѣлатель. "],["torot:20180323:sergrad:199007","и кѹтїю самъ варѧше и свѣчи скаше. и каноны творѧше. "],["torot:20180323:sergrad:199009","прпдбныи же ѿц҃ъ нашъ игꙋменъ сергїи. аще и прїѧлъ игѹменьс꙽тво старѣишиньс꙽тва. но ѡбаче не измѣни правила своего чернеческаго. на памѧти имѣѧ рекшаго. "],["torot:20180323:sergrad:199013","иже кто в вас хощет быти старѣиши да бѹди всѣх мен꙽ши и всѣм слꙋга. "],["torot:20180323:sergrad:199014","на то ѹченїе сп҃сово в꙽зираше смирѧше себе. и мен꙽ши всѣх творѧше сѧ. и собою образ всѣм творѧ. и на дѣло преж всѣх исходѧ. и на цр҃ковное пѣнїе преже всѣх обрѣташе с. и никако же на стенѹ вос꙽клонѧꙗ сѧ. "],["torot:20180323:sergrad:199020","и ѿтолѣ ѹцвѣтѧше мѣсто то. и множахѹ сѧ братїѧ. "],["torot:20180323:sergrad:199022","ѡбычаи же в началѡ игѹменьс꙽тва своего сицевъ имѣѧше. еже всѧкомѹ приходѧщемѹ к немѹ. и хотѧщемѹ быти мнихѹ и желающемꙋ ѡстрищи сѧ. не ѿрѣваше ѹбо никогож. ни стара. ни ѹна. ни богата. ни ѹбога. но всѣхъ прїимаше со ѹсръдїемъ и с радостїю. "],["torot:20180323:sergrad:199031","но не тѹ абїе пос꙽тризаше его. но преже повелѣваше емѹ ѡблещи сѧ въ свитꙋ долгѹ еже ѿ сѹкна черна. и в неи преходити съ братїѧми времѧ доволно. дондеже извыкнѧше весь ѹс꙽трои монастырьскии. "],["torot:20180323:sergrad:199035","таче по сихъ ѡблачашеть и въ мнишесъкѹю ѡдежѹ. аки во всѣх слѹжбахъ искѹшена. и ѡс꙽тригъ ѡблачитъ и в꙽ манатїю и клобꙋкъ. "],["torot:20180323:sergrad:199038","а егда бѹдѧше съвершенъ чернецъ. житїем чистым искѹсенъ сыи. и таковаго сподоблѧет прїѧти ст҃ѹю схимѹ. "],["torot:20180323:sergrad:199041","ельма же ѹбо по еже в началѣ игѹменьс꙽тва его. внегда прпдбномꙋ сергїю просїѧти въ мѣсте своем. в꙽ манастыре зовомѣм иже в радонежѣ. внегда имени его ѡбносимꙋ быти всюдꙋ по с꙽транамъ же и градом. вѣсть бо добродѣтель ꙗвлена сотворити. стѧжавшаго ю. не мен꙽ши паче нежели свѣща носѧщаго ю. тогда мнѡѕи ѿ хсолюбецъ любве ради бжїѧ. издалеча прихожахꙋ к немꙋ. "]]