[["torot:20180919:nov-sin:215371","тоже брат҃ѥ не на добро на зло. "],["torot:20180919:nov-sin:215372","грѣхъ дѣлѧ нашихъ б҃ъ намъ знамениꙗ кажеть. да бꙑхомъ сѧ покаꙗли ѿ грѣхъ нашихъ. "],["torot:20180919:nov-sin:215374","коликѹ б҃ъ наведе на нꙑ смр҃ть тои веснꙑ. "],["torot:20180919:nov-sin:215375","да то мꙑ видѧще не разѹмѣхомъ своѥꙗ погꙑбели. "],["torot:20180919:nov-sin:215376","нъ скорѣиши бꙑхомъ на зло. "],["torot:20180919:nov-sin:215377","тогож҃ лѣт҃ слн҃че помьрце. маиꙗ въ .д҃і. на стг҃о сидора. въ ꙋторк҃. въ срьдъ ꙋтра. "],["torot:20180919:nov-sin:215382","и бꙑ акꙑ въ .е҃. ноции мс҃ць. "],["torot:20180919:nov-sin:215384","и опѧт҃ наполни сѧ. "],["torot:20180919:nov-sin:215385","и ради бꙑхомъ небози⁖ "],["torot:20180919:nov-sin:215386","тог҃же мс҃цѧ. въ .ѳ҃і. на сборъ ст҃хъ оц҃ь .т҃. и .и҃і. приде архѥпс҃пъ спуридонъ. в новъгородъ поставленъ ѿ митрополита. кюрила. "],["torot:20180919:nov-sin:215392","поставленъ бꙑс҃ поп҃мъ. въ сꙑропѹс҃ю нед҃. "],["torot:20180919:nov-sin:215394","архѥпс҃помъ по чс҃тѣи нед҃ на сборъ. "],["torot:20180919:nov-sin:215395","въ тож҃ лѣ҃ кн҃зь михаилъ створи пострѣгꙑ снв҃и своѥмѹ ростислав҃. новегородѣ ѹ ст҃ѣи софии "],["torot:20180919:nov-sin:215823","и ѹꙗ влас҃ архепс҃пъ. спиридон. "],["torot:20180919:nov-sin:215397","и посади ѥго на столѣ. "],["torot:20180919:nov-sin:215398","а самъ поиде въ цьрниговъ⁖ "],["torot:20180919:nov-sin:215399","томьж҃ лѣт҃ роспрѣ сѧ степанъ твьрдиславиць. съ водовїкомь. "],["torot:20180919:nov-sin:215401","иванке тимошкиниць по степанѣ. "],["torot:20180919:nov-sin:215402","и биша иванка паробчи посадници. "],["torot:20180919:nov-sin:215403","то ж҃ бꙑс҃ на городищи. "],["torot:20180919:nov-sin:215404","а заѹт҃ створи вѣцѣ на посадник҃ на ѧрослали дворѣ. "],["torot:20180919:nov-sin:215405","и поиде на дворъ ѥго "],["torot:20180919:nov-sin:215824","и розграбиша и. "],["torot:20180919:nov-sin:215406","посадник҃ же опѧт҃ възъвари городъ вьсь "],["torot:20180919:nov-sin:215825","и сменъ борис҃виць на иванка. и на ꙗкима влѹнковицѧ. и на прокшю лашнева "],["torot:20180919:nov-sin:215826","поидоша съ вѣчѧ "],["torot:20180919:nov-sin:215827","и мног҃ дворовъ розграбиша. "],["torot:20180919:nov-sin:215409","а волоса блѹткиницѧ на вѣчи ѹбиша. "],["torot:20180919:nov-sin:215410","реч҃ посадник҃ "],["torot:20180919:nov-sin:215828","тꙑ ѥси мои дворъ хотелъ зажечи. "],["torot:20180919:nov-sin:215411","а пропрокшинъ дворъ зажгоша. "],["torot:20180919:nov-sin:215412","а ꙗкимъ бежа къ ꙗрославѹ. "],["torot:20180919:nov-sin:215413","а инии схорониша сѧ. "],["torot:20180919:nov-sin:215414","нъ и тѣхъ ѹротївше пѹс҃ша. "],["torot:20180919:nov-sin:215415","а иванка после имъш҃ "],["torot:20180919:nov-sin:215830","ѹби водовикъ "],["torot:20180919:nov-sin:215829","въвьргошь въ волхово. "],["torot:20180919:nov-sin:215416","тог҃же б҃ъ видѧ наша безакониꙗ и брт҃оненавидениѥ и непокорениѥ дрѹг҃ къ дрѹг҃. и зависть "],["torot:20180919:nov-sin:215832","и крс҃тмь вѣрѧще сѧ въ лжю ѥгоже анг҃ли не могѹть зрѣти. и мног҃очити крꙑлꙑ закрꙑвають .с҃. тог҃же мꙑ въ рѹк҃хъ дьржаще сквѣрньнꙑ ѹстꙑ цѣлѹѥмъ. "],["torot:20180919:nov-sin:215420","и за то б҃ъ на нас҃ поганꙑꙗ навѣдѣ. "],["torot:20180919:nov-sin:215421","и землю нашю пѹс҃ положиша. "],["torot:20180919:nov-sin:215422","а иноѥ сами не блюдѹче без милости истерѧхомъ. свою влас҃ "],["torot:20180919:nov-sin:215834","и так҃ бꙑс҃ пѹс҃. "],["torot:20180919:nov-sin:215424","и тако нꙑ г҃ь б҃ъ възда по дѣломъ нашимъ. "],["torot:20180919:nov-sin:215425","изби мразъ на въздвижениѥ чс҃тььнаг҃ хс҃а. обильѥ по волости нашеи. "],["torot:20180919:nov-sin:215427","и ѿтолѣ горе ѹстави .с҃ велико. "],["torot:20180919:nov-sin:215428","почахомъ кѹпити хлѣбъ по .и҃. ку[нъ] "],["torot:20180919:nov-sin:215836","а ржи кадь. по .к҃. грв҃нъ. "],["torot:20180919:nov-sin:215431","а въ дворехъ. по пол҃ .л҃. "],["torot:20180919:nov-sin:215433","а пшеницѣ по .м҃. грв҃нъ. "],["torot:20180919:nov-sin:215434","а пшена по .н҃. "],["torot:20180919:nov-sin:215435","а овсѣ по .г҃і. грв҃н. "],["torot:20180919:nov-sin:215436","и разиде сѧ грд҃ъ нашь и волость наша. "],["torot:20180919:nov-sin:215437","и полни бꙑша чюж҃ град҃. и странꙑ брат҃ѥ нашеи и сестръ. "],["torot:20180919:nov-sin:215439","а останъкъ почаша мерети. "],["torot:20180919:nov-sin:215440","и кто не просльзить сѧ о семь. видѧще мьртвьцѧ по ѹличамъ лежаща. и младѣнцѧ ѿ пьсъ изедаѥмꙑ. "],["torot:20180919:nov-sin:215443","и въложи б҃ъ въ срд҃це бл҃гоѥ створити. архепс҃пу спуридонѹ. "],["torot:20180919:nov-sin:215445","и постави скѹделницю ѹ стх҃ъ апос҃лъ въ ꙗмѣ. на просьскои ѹлици. "],["torot:20180919:nov-sin:215447","и пристави мѹжа бл҃га смерена. именьмь станила. возити мьртвьцѧ. на кони кде обидѹце по городѹ. "],["torot:20180919:nov-sin:215451","и так҃ бес престани по всѧ дни влачаше. "],["torot:20180919:nov-sin:215452","и наполни до вьрха. иже бꙑс҃ в неи числомь. .҂г҃. и .л҃. "],["torot:20180919:nov-sin:215454","на тѹж҃ зимѹ поиде кнѧжиць. ростислав҃. съ посадник҃мь вънездомь. на тържькъ мс҃цѧ декаб҃. въ .и҃. въ нед҃. "],["torot:20180919:nov-sin:215459","а заѹтра. ѹбиша смена борисовицѧ. въ .ѳ҃. "],["torot:20180919:nov-sin:215462","а домъ ѥго всь розграбиша. и села. "],["torot:20180919:nov-sin:215464","а женѹ ѥго ꙗша. "],["torot:20180919:nov-sin:215465","а самого погрѣбоша ѹ стг҃о гюргѧ въ манастꙑри. "],["torot:20180919:nov-sin:215466","так҃же и водовиковъ дворъ. и села. и брат҃ его. михалѧ. и даньслав҃. и борисовъ тꙑсѧчьскаго. и творимириць. инꙑхъ много дворовъ. "],["torot:20180919:nov-sin:215473","а водовикъ то зло ѹслꙑшавъ. побеже съ торжькѹ съ брат҃ѥю. "],["torot:20180919:nov-sin:215475","и борис҃ тꙑсѧчьскꙑи. и новотържьчи къ михаилѹ въ цьрниговъ. "],["torot:20180919:nov-sin:215477","и даша посадничьство степанѹ твьрдиславичю. "],["torot:20180919:nov-sin:215478","а тꙑсѧчьское миките петриловицю. "],["torot:20180919:nov-sin:215479","а добꙑтъкъ сменовъ. и водовиковъ. по стомъ розделиша. "],["torot:20180919:nov-sin:215482","они трѹдиша с[ѧ] събирающе. "],["torot:20180919:nov-sin:215483","а си въ трѹдъ ихъ вънидоша. "],["torot:20180919:nov-sin:215484","о так҃вꙑх бо рече дх҃ъ ст҃[ꙑ]и. "],["torot:20180919:nov-sin:215485","събираѥть а нѣ вѣс҃ комѹ сбирает҃. "],["torot:20180919:nov-sin:215486","а кнѧжицю ростислав҃. пѹт҃ показаша с торожкѹ. къ оцв҃и въ цьрниговъ. "],["torot:20180919:nov-sin:215489","как҃о оц҃ь твои реклъ бꙑлъ въсѣсти на коне. на воинѹ съ въздвижениꙗ. и крс҃тъ цѣловалъ. а се ѹже микулинъ дн҃ь. "],["torot:20180919:nov-sin:215493","съ нас҃ крс҃тное челованиѥ. "],["torot:20180919:nov-sin:215494","а тꙑ поиди прочь. "],["torot:20180919:nov-sin:215495","а мꙑ собе кн҃зѧ промꙑслимъ⁖ "],["torot:20180919:nov-sin:215496","и послаш҃ по ꙗрослав҃. на всеи воли новгородьстѣи. "],["torot:20180919:nov-sin:215498","ꙗрослав҃ же въбързѣ приде въ новъгородъ. мс҃цѧ декаб҃. въ .л҃. "],["torot:20180919:nov-sin:215501","и створи вѣцѣ и цѣлова ст҃ѹю бц҃ю. на грамотахъ на всѣхъ ꙗрослалихъ. "],["torot:20180919:nov-sin:215503","и сѣдѣвъ. .в҃. нед҃. иде опѧт҃ въ переꙗслаль. "],["torot:20180919:nov-sin:215505","поꙗ съ собою мѹж҃ новгородьскꙑꙗ моложьшаꙗ. "],["torot:20180919:nov-sin:215506","а сн҃а своꙗ .в҃. посади новѣгородѣ. феодора и ольѯандра. "],["torot:20180919:nov-sin:215509","тоиже зимѣ въвѣдоша съ хѹтина. ѿ стг҃о сп҃са. арсѣниꙗ игѹмена. мѹж҃ кротка и смерена. кн҃зь ꙗрослав҃ влд҃ка спуридонъ. и всь новгородъ. "],["torot:20180919:nov-sin:215515","и даша игѹменьство ѹ стг҃о георгиꙗ. "],["torot:20180919:nov-sin:215516","а савѹ лишиша "],["torot:20180919:nov-sin:215837","посадиша и въ келии. "],["torot:20180919:nov-sin:215517","и разболе сѧ. лежавъ .ѕ҃. нед҃. "],["torot:20180919:nov-sin:215519","и прѣстави сѧ. марта. въ .е҃і. въ сѹб҃. предъ обедьнею. "],["torot:20180919:nov-sin:215523","и так҃ погрѣбенъ бꙑс҃ игѹменомь. арсѣниѥмь и всѣю брат҃ѥю. "],["torot:20180919:nov-sin:215525","а даи б҃ъ млт҃ва ѥго ст҃аѧ всѣмъ крс҃тьꙗномъ. и мнѣ грѣшномꙋ тимофѣю понаманарю. "],["torot:20180919:nov-sin:215527","бѧшеть бо мѹж҃. бл҃гъ кротъкъ съмѣренъ. и незлобивъ. "],["torot:20180919:nov-sin:215530","покои б҃ъ дш҃ю ѥго съ всѣми правьднꙑими въ црс҃твии нбс҃нѣмь⁖ "],["torot:20180919:nov-sin:215531","мꙑ же на прѣднеѥ възвратимъ сѧ. на горкѹю и бѣднѹю памѧт҃ тоꙗ веснꙑ. "],["torot:20180919:nov-sin:215533","что бо рещи или что глт҃и. о бꙑвшеи на нас҃ ѿ б҃а казни. "],["torot:20180919:nov-sin:215535","ꙗко инии простаꙗ чадь рѣзахѹ люд҃. живꙑꙗ и ꙗдѧхѹ. "],["torot:20180919:nov-sin:215537","а инїи мьртваꙗ мѧс҃. и трѹпиѥ обрѣзающе ꙗдѧхѹ. а друзии конинѹ. псинѹ. кошкꙑ. "],["torot:20180919:nov-sin:215540","нъ тѣхъ осочивъше тако творѧхѹ. овъихъ огньмь ижгоша. а дрѹгꙑхъ осѣкоша. "],["torot:20180919:nov-sin:215838","инꙑхъ извѣшаша. "],["torot:20180919:nov-sin:215544","ини же мъхъ ꙗдѧхѹ. ѹшь. соснѹ. корѹ липовѹ. и листъ. ильмъ. кто что замꙑслѧ. "],["torot:20180919:nov-sin:215548","а инии пак҃. злии члв҃ци. почаша добрꙑхъ люд҃и домꙑ зажїгати. кде чююче рожь. "],["torot:20180919:nov-sin:215552","и так҃ разграбливахѹть имениѥ ихъ. "]]