[["proiel:20170214:greek-nt:47834","\u003cspan class=\"citation\"\u003eMATT 11.22\u003c/span\u003e πλὴν λέγω ὑμῖν, "],["proiel:20170214:greek-nt:47835","Τύρῳ καὶ Σιδῶνι ἀνεκτότερον ἔσται ἐν ἡμέρᾳ κρίσεως ἢ ὑμῖν. "],["proiel:20170214:greek-nt:15102","\u003cspan class=\"citation\"\u003eMATT 11.23\u003c/span\u003e καὶ σύ, Καφαρναούμ, μὴ ἕως οὐρανοῦ ὑψωθήσῃ; "],["proiel:20170214:greek-nt:15103","ἕως ᾅδου καταβιβασθήσῃ, ὅτι εἰ ἐν Σοδόμοις ἐγενήθησαν αἱ δυνάμεις αἱ γενόμεναι ἐν σοί, ἔμεινεν ἂν μέχρι τῆς σήμερον. "],["proiel:20170214:greek-nt:15104","\u003cspan class=\"citation\"\u003eMATT 11.24\u003c/span\u003e πλὴν λέγω ὑμῖν ὅτι γῇ Σοδόμων ἀνεκτότερον ἔσται ἐν ἡμέρᾳ κρίσεως ἢ σοί. "],["proiel:20170214:greek-nt:15105","\u003cspan class=\"citation\"\u003eMATT 11.25\u003c/span\u003e Ἐν ἐκείνῳ τῷ καιρῷ ἀποκριθεὶς ὁ Ἰησοῦς εἶπεν· "],["proiel:20170214:greek-nt:15106","ἐξομολογοῦμαί σοι, πάτερ, κύριε τοῦ οὐρανοῦ καὶ τῆς γῆς, ὅτι ἔκρυψας ταῦτα ἀπὸ σοφῶν καὶ συνετῶν, καὶ ἀπεκάλυψας αὐτὰ νηπίοις· "],["proiel:20170214:greek-nt:15107","\u003cspan class=\"citation\"\u003eMATT 11.26\u003c/span\u003e ναί ὁ πατήρ, ὅτι οὕτως εὐδοκία ἐγένετο ἔμπροσθέν σου. "],["proiel:20170214:greek-nt:15108","\u003cspan class=\"citation\"\u003eMATT 11.27\u003c/span\u003e Πάντα μοι παρεδόθη ὑπὸ τοῦ πατρός μου, καὶ οὐδεὶς ἐπιγινώσκει τὸν υἱὸν εἰ μὴ ὁ πατήρ, οὐδὲ τὸν πατέρα τις ἐπιγινώσκει εἰ μὴ ὁ υἱὸς καὶ ᾧ ἐὰν βούληται ὁ υἱὸς ἀποκαλύψαι. "],["proiel:20170214:greek-nt:15109","\u003cspan class=\"citation\"\u003eMATT 11.28\u003c/span\u003e Δεῦτε πρός με πάντες οἱ κοπιῶντες καὶ πεφορτισμένοι, καὶ ἐγώ ἀναπαύσω ὑμᾶς. "],["proiel:20170214:greek-nt:15110","\u003cspan class=\"citation\"\u003eMATT 11.29\u003c/span\u003e ἄρατε τὸν ζυγόν μου ἐφ’ ὑμᾶς καὶ μάθετε ἀπ’ ἐμοῦ, ὅτι πραΰς εἰμι καὶ ταπεινὸς τῇ καρδίᾳ, καὶ εὑρήσετε ἀνάπαυσιν ταῖς ψυχαῖς ὑμῶν· "],["proiel:20170214:greek-nt:15111","\u003cspan class=\"citation\"\u003eMATT 11.30\u003c/span\u003e ὁ γὰρ ζυγός μου χρηστὸς καὶ τὸ φορτίον μου ἐλαφρόν ἐστιν."],["proiel:20170214:greek-nt:15112","\u003cspan class=\"citation\"\u003eMATT 12.1\u003c/span\u003e Ἐν ἐκείνῳ τῷ καιρῷ ἐπορεύθη ὁ Ἰησοῦς τοῖς σάββασιν διὰ τῶν σπορίμων· "],["proiel:20170214:greek-nt:15113","οἱ δὲ μαθηταὶ αὐτοῦ ἐπείνασαν, καὶ ἤρξαντο τίλλειν στάχυας καὶ ἐσθίειν. "],["proiel:20170214:greek-nt:15114","\u003cspan class=\"citation\"\u003eMATT 12.2\u003c/span\u003e οἱ δὲ Φαρισαῖοι ἰδόντες εἶπαν αὐτῷ· "],["proiel:20170214:greek-nt:15115","ἰδοὺ οἱ μαθηταί σου ποιοῦσιν ὃ οὐκ ἔξεστιν ποιεῖν ἐν σαββάτῳ. "],["proiel:20170214:greek-nt:15116","\u003cspan class=\"citation\"\u003eMATT 12.3\u003c/span\u003e ὁ δὲ εἶπεν αὐτοῖς· "],["proiel:20170214:greek-nt:15117","οὐκ ἀνέγνωτε τί ἐποίησεν Δαυεὶδ, ὅτε ἐπείνασεν καὶ οἱ μετ’ αὐτοῦ; "],["proiel:20170214:greek-nt:15118","\u003cspan class=\"citation\"\u003eMATT 12.4\u003c/span\u003e πῶς εἰσῆλθεν εἰς τὸν οἶκον τοῦ θεοῦ καὶ τοὺς ἄρτους τῆς προθέσεως ἔφαγον, ὃ οὐκ ἐξὸν ἦν αὐτῷ φαγεῖν οὐδὲ τοῖς μετ’ αὐτοῦ, εἰ μὴ τοῖς ἱερεῦσιν μόνοις; "],["proiel:20170214:greek-nt:15119","\u003cspan class=\"citation\"\u003eMATT 12.5\u003c/span\u003e ἢ οὐκ ἀνέγνωτε ἐν τῷ νόμῳ ὅτι τοῖς σάββασιν οἱ ἱερεῖς ἐν τῷ ἱερῷ τὸ σάββατον βεβηλοῦσιν καὶ ἀναίτιοί εἰσιν; "],["proiel:20170214:greek-nt:15120","\u003cspan class=\"citation\"\u003eMATT 12.6\u003c/span\u003e λέγω δὲ ὑμῖν ὅτι τοῦ ἱεροῦ μεῖζόν ἐστιν ὧδε. "],["proiel:20170214:greek-nt:15121","\u003cspan class=\"citation\"\u003eMATT 12.7\u003c/span\u003e εἰ δὲ ἐγνώκειτε τί ἐστιν· ἔλεος θέλω καὶ οὐ θυσίαν, οὐκ ἂν κατεδικάσατε τοὺς ἀναιτίους. "],["proiel:20170214:greek-nt:15123","\u003cspan class=\"citation\"\u003eMATT 12.8\u003c/span\u003e κύριος γάρ ἐστιν τοῦ σαββάτου ὁ υἱὸς τοῦ ἀνθρώπου. "],["proiel:20170214:greek-nt:15124","\u003cspan class=\"citation\"\u003eMATT 12.9\u003c/span\u003e Καὶ μεταβὰς ἐκεῖθεν ἦλθεν εἰς τὴν συναγωγὴν αὐτῶν· "],["proiel:20170214:greek-nt:15125","\u003cspan class=\"citation\"\u003eMATT 12.10\u003c/span\u003e καὶ ἰδοὺ ἄνθρωπος χεῖρα ἔχων ξηράν· "],["proiel:20170214:greek-nt:15126","καὶ ἐπηρώτησαν αὐτὸν λέγοντες· εἰ ἔξεστιν τοῖς σάββασιν θεραπεῦσαι; ἵνα κατηγορήσωσιν αὐτοῦ. "],["proiel:20170214:greek-nt:15129","\u003cspan class=\"citation\"\u003eMATT 12.11\u003c/span\u003e ὁ δὲ εἶπεν αὐτοῖς· "],["proiel:20170214:greek-nt:15130","τίς ἔσται ἐξ ὑμῶν ἄνθρωπος ὃς ἕξει πρόβατον ἕν, καὶ ἐὰν ἐμπέσῃ τοῦτο τοῖς σάββασιν εἰς βόθυνον, οὐχὶ κρατήσει αὐτὸ καὶ ἐγερεῖ; "],["proiel:20170214:greek-nt:15131","\u003cspan class=\"citation\"\u003eMATT 12.12\u003c/span\u003e πόσῳ οὖν διαφέρει ἄνθρωπος προβάτου· "],["proiel:20170214:greek-nt:15132","ὥστε ἔξεστιν τοῖς σάββασιν καλῶς ποιεῖν. "],["proiel:20170214:greek-nt:15133","\u003cspan class=\"citation\"\u003eMATT 12.13\u003c/span\u003e τότε λέγει τῷ ἀνθρώπῳ· "],["proiel:20170214:greek-nt:15134","ἔκτεινόν σου τὴν χεῖρα. "],["proiel:20170214:greek-nt:15135","καὶ ἐξέτεινεν, καὶ ἀπεκατεστάθη ὑγιὴς ὡς ἡ ἄλλη. "],["proiel:20170214:greek-nt:15136","\u003cspan class=\"citation\"\u003eMATT 12.14\u003c/span\u003e ἐξελθόντες δὲ οἱ Φαρισαῖοι συμβούλιον ἔλαβον κατ’ αὐτοῦ, ὅπως αὐτὸν ἀπολέσωσιν. "],["proiel:20170214:greek-nt:15137","\u003cspan class=\"citation\"\u003eMATT 12.15\u003c/span\u003e Ὁ δὲ Ἰησοῦς γνοὺς ἀνεχώρησεν ἐκεῖθεν. "],["proiel:20170214:greek-nt:15138","καὶ ἠκολούθησαν αὐτῷ πολλοί, καὶ ἐθεράπευσεν αὐτοὺς πάντας, \u003cspan class=\"citation\"\u003eMATT 12.16\u003c/span\u003e καὶ ἐπετίμησεν αὐτοῖς ἵνα μὴ φανερὸν αὐτὸν ποιήσωσιν· "],["proiel:20170214:greek-nt:15139","\u003cspan class=\"citation\"\u003eMATT 12.17\u003c/span\u003e ἵνα πληρωθῇ τὸ ῥηθὲν διὰ Ἡσαΐου τοῦ προφήτου λέγοντος· "],["proiel:20170214:greek-nt:15140","\u003cspan class=\"citation\"\u003eMATT 12.18\u003c/span\u003e ἰδοὺ ὁ παῖς μου ὃν ᾑρέτισα, ὁ ἀγαπητός μου εἰς ὃν ηὐδόκησεν ἡ ψυχή μου· "],["proiel:20170214:greek-nt:15141","θήσω τὸ πνεῦμά μου ἐπ’ αὐτόν, καὶ κρίσιν τοῖς ἔθνεσιν ἀπαγγελεῖ. "],["proiel:20170214:greek-nt:15142","\u003cspan class=\"citation\"\u003eMATT 12.19\u003c/span\u003e οὐκ ἐρίσει οὐδὲ κραυγάσει, οὐδὲ ἀκούσει τις ἐν ταῖς πλατείαις τὴν φωνὴν αὐτοῦ. "],["proiel:20170214:greek-nt:15143","\u003cspan class=\"citation\"\u003eMATT 12.20\u003c/span\u003e κάλαμον συντετριμμένον οὐ κατεάξει καὶ λίνον τυφόμενον οὐ σβέσει, ἕως ἂν ἐκβάλῃ εἰς νῖκος τὴν κρίσιν. "],["proiel:20170214:greek-nt:15144","\u003cspan class=\"citation\"\u003eMATT 12.21\u003c/span\u003e καὶ τῷ ὀνόματι αὐτοῦ ἔθνη ἐλπιοῦσιν. "],["proiel:20170214:greek-nt:15145","\u003cspan class=\"citation\"\u003eMATT 12.22\u003c/span\u003e Τότε προσηνέχθη αὐτῷ δαιμονιζόμενος τυφλὸς καὶ κωφός· "],["proiel:20170214:greek-nt:15146","καὶ ἐθεράπευσεν αὐτόν, ὥστε τὸν κωφὸν λαλεῖν καὶ βλέπειν. "],["proiel:20170214:greek-nt:15147","\u003cspan class=\"citation\"\u003eMATT 12.23\u003c/span\u003e καὶ ἐξίσταντο πάντες οἱ ὄχλοι καὶ ἔλεγον· "],["proiel:20170214:greek-nt:15148","μήτι οὗτός ἐστιν ὁ υἱὸς Δαυείδ; "],["proiel:20170214:greek-nt:15149","\u003cspan class=\"citation\"\u003eMATT 12.24\u003c/span\u003e οἱ δὲ Φαρισαῖοι ἀκούσαντες εἶπον· "],["proiel:20170214:greek-nt:15150","οὗτος οὐκ ἐκβάλλει τὰ δαιμόνια εἰ μὴ ἐν τῷ Βεελζεβοὺλ ἄρχοντι τῶν δαιμονίων. "],["proiel:20170214:greek-nt:15151","\u003cspan class=\"citation\"\u003eMATT 12.25\u003c/span\u003e εἰδὼς δὲ τὰς ἐνθυμήσεις αὐτῶν εἶπεν αὐτοῖς· "],["proiel:20170214:greek-nt:15152","πᾶσα βασιλεία μερισθεῖσα καθ’ ἑαυτῆς ἐρημοῦται, καὶ πᾶσα πόλις ἢ οἰκία μερισθεῖσα καθ’ ἑαυτῆς οὐ σταθήσεται. "],["proiel:20170214:greek-nt:15153","\u003cspan class=\"citation\"\u003eMATT 12.26\u003c/span\u003e καὶ εἰ ὁ σατανᾶς τὸν σατανᾶν ἐκβάλλει, ἐφ’ ἑαυτὸν ἐμερίσθη· "],["proiel:20170214:greek-nt:15154","πῶς οὖν σταθήσεται ἡ βασιλεία αὐτοῦ; "],["proiel:20170214:greek-nt:15155","\u003cspan class=\"citation\"\u003eMATT 12.27\u003c/span\u003e καὶ εἰ ἐγὼ ἐν Βεελζεβοὺλ ἐκβάλλω τὰ δαιμόνια, οἱ υἱοὶ ὑμῶν ἐν τίνι ἐκβάλλουσιν; "]]