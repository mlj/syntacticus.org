[["torot:20180919:nov-sin:213835","тог҃же лѣт҃ съвьршиша црк҃вь ст҃ꙑѧ пѧтницѧ заморьскии. авгѹс҃ въ .л҃⁖ "],["torot:20180919:nov-sin:213837","тогож҃ лѣт҃. съвьрши црк҃вь стг҃о пѧнтѣлѣимона. федоръ пинещиниць⁖ "],["torot:20180919:nov-sin:213840","въ тож҃. лѣт҃. прѣстави сѧ рабъ бж҃ии парфѹрии. а мирьскꙑ. прокша. малꙑшевиць. постригъ сѧ ѹ ст҃го сп҃са на хѹтинѣ. при игѹмене варламе. "],["torot:20180919:nov-sin:213845","а покои .г҃и дш҃ю ѥго⁖ "],["torot:20180919:nov-sin:213846","въ лѣт҃ .҂ѕ҃.ѱ҃.ѕ҃і. приде лазорь. всеволожь мѹж҃. из володимирѧ "],["torot:20180919:nov-sin:213874","и борисе мирошкиниць. повелѣ ꙋбити ольксѹ. събꙑславицѧ на ѧрославли дворѣ. "],["torot:20180919:nov-sin:213852","и ѹбиша и без винꙑ. въ сѹбт҃ѹ. марта въ .з҃і. на ст҃го альксиꙗ. "],["torot:20180919:nov-sin:213856","а заѹтра плака ст҃аꙗ бц҃ѧ ѹ стг҃о ꙗкова въ неревьскемь конци⁖ "],["torot:20180919:nov-sin:213881","въ лѣт҃ .҂ѕ҃.ѱ҃.з҃і. идоша новгородьци на чьрниговъ. съ кнѧзьмь костѧнтиномь. позвани всеволодомь. "],["torot:20180919:nov-sin:213885","и придоша на рѣкѹ на окѹ. "],["torot:20180919:nov-sin:213886","и тѹ сѧ скопиша вси вои. а кн҃зи рѧзаньстии. "],["torot:20180919:nov-sin:213888","и сташа об онѹ странѹ окѣ. въ помочь всеволодѹ. "],["torot:20180919:nov-sin:213890","и позва ѥ всѣволодъ на обѣдъ. "],["torot:20180919:nov-sin:213891","и сѣдоша .ѕ҃. кн҃зь въ шатрѣ. "],["torot:20180919:nov-sin:213893","а глѣбъ и ольгъ ѹ всеволода въ шатрѣ. и новгородьци. "],["torot:20180919:nov-sin:213895","и ту обадиста володимирицѧ брт҃ью свою. "],["torot:20180919:nov-sin:213896","и не ими кнѧже вѣрꙑ брат҃и наю. "],["torot:20180919:nov-sin:213897","сѹт҃ на тѧ съвѣтали съ чьрниговьскꙑми кнѧзи. "],["torot:20180919:nov-sin:213898","и тѣмь ѥ облици рѧзаньстии кнз҃и. "],["torot:20180919:nov-sin:213899","и всеволодъ изма ѥ. и мѹж҃ ихъ и сковавъ посла ѥ въ володимирь. "],["torot:20180919:nov-sin:213901","а самъ поиде съ новгородци. и съ клеветникома на рѧзаньскѹю волость. "],["torot:20180919:nov-sin:213903","и приде къ проньскѹ. "],["torot:20180919:nov-sin:213904","и реч҃ "],["torot:20180919:nov-sin:214699","передаите ми сѧ. "],["torot:20180919:nov-sin:213905","они же сташа съ кнѧзьмь изѧславомь. съ третиѥмь володимиричемь. "],["torot:20180919:nov-sin:213907","кюръ михаилъ. побеже переди ис проньска. и ѿꙗ ѹ нихъ водѹ. "],["torot:20180919:nov-sin:213910","и они передаша сѧ. "],["torot:20180919:nov-sin:213911","и ꙗ кнѧгꙑню кюръ михаиловѹю. "],["torot:20180919:nov-sin:213912","товарꙑ поима бещисла. "],["torot:20180919:nov-sin:213913","а съ изѧславомь миръ възѧ. "],["torot:20180919:nov-sin:213914","и ѿидоша сторови. "],["torot:20180919:nov-sin:213915","а новгородьци пѹс҃ ис коломна новѹгородѹ. одаривъ бещисла. "],["torot:20180919:nov-sin:213917","и вда имъ волю всю. и ѹставꙑ старꙑхъ кн҃зь. ѥгоже хотѣхѹ новгородьци. "],["torot:20180919:nov-sin:213920","и реч҃ имъ "],["torot:20180919:nov-sin:214700","кто вꙑ добръ того любите. а злꙑхъ казните. "],["torot:20180919:nov-sin:213922","а собоюю поꙗ сн҃а своѥго костѧнтина. и посадника дъмитра стрелена. подъ проньскомь. а вѧтьшихъ .з҃. "],["torot:20180919:nov-sin:213926","новгородьци же пришьдъше новѹгородѹ. створиша вѣче на посадника дмитра и на брат҃ю ѥго. ꙗко ти повѣлѣша на новгородьцихъ сребро имати. а по волости кѹрꙑ брати. по кѹпцемъ вирѹ дикѹю. и повозꙑ возити. и все зло. "],["torot:20180919:nov-sin:213933","идоша на дворꙑ ихъ грабежьмь. "],["torot:20180919:nov-sin:213934","а мирошкинъ дворъ и дмитровъ зажьгоша. "],["torot:20180919:nov-sin:213935","а житиѥ ихъ поимаша. "],["torot:20180919:nov-sin:213936","а села ихъ распродаша и челѧдь. "],["torot:20180919:nov-sin:213937","а скровища ихъ изискаша. и поимаша бещисла. "],["torot:20180919:nov-sin:213939","а избꙑтъкъ роздѣлиша по зѹбѹ. по .г҃. гривнѣ. по всемѹ городѹ. и на щитъ. "],["torot:20180919:nov-sin:213943","аще кто потаи похватилъ. а того ѥдинъ б҃ъ вѣдаѥть. "],["torot:20180919:nov-sin:213945","и ѿ тог҃ мнози разбогатѣша. "],["torot:20180919:nov-sin:213946","а что на дъщькахъ а то кнѧзю оставиша⁖ "],["torot:20180919:nov-sin:213947","тог҃же лѣт҃ привезоша дмитра мирошкиницѧ мьрътвого. из володимирѧ. "],["torot:20180919:nov-sin:213949","и погрѣбоша и ѹ ст҃ого георгиꙗ. въ манастꙑри подъле оч҃ѧ. "],["torot:20180919:nov-sin:213951","а новгородьци хотѧхѹ съ моста съврѣщи нъ възбрани имъ архепс҃пъ митрофанъ⁖ "],["torot:20180919:nov-sin:213952","присла всеволодъ сн҃а своѥго. ст҃ослав҃. въ новъгородъ. въ нед҃. мѧс҃пѹс҃ю. "],["torot:20180919:nov-sin:213955","тъгда даша посадьницьство твьрдислав҃ михалковицю. "],["torot:20180919:nov-sin:213956","и даша дъщкꙑ дмитровꙑ ст҃ослав҃. "],["torot:20180919:nov-sin:213957","а бѧше на нихъ бещисла. "],["torot:20180919:nov-sin:213958","и цѣловаша новгородци чс҃тьнꙑи хс҃ъ. око "],["torot:20180919:nov-sin:214702","не хочемъ ѹ себе дьржати дѣтии дмитровꙑхъ. ни володислава ни бориса. нї твьрдислава. станиловицѧ. и овъстрата домажировицѧ. "],["torot:20180919:nov-sin:213963","и поточи ꙗ кнѧзь къ оц҃ю. "],["torot:20180919:nov-sin:213964","а на инѣхъ серебро поимаша бещисла⁖ "],["torot:20180919:nov-sin:213965","въ лѣт҃ .҂ѕ҃.ѱ҃.и҃і. новгородьцї ѹгонивъше литвѹ въ ходꙑницихъ избиша съ кнѧзьмь володимиромь. и с посадникомь твьрдїславомь⁖ "],["torot:20180919:nov-sin:213968","тог҃же лѣт҃ ходи всеволодъ. на рѧзань и реч҃ имъ "],["torot:20180919:nov-sin:214704","поиде къ мнѣ съ снм҃ь моимь ꙗрославомь. за оку на рѧдꙑ. "],["torot:20180919:nov-sin:213971","и переидоша к немѹ. "],["torot:20180919:nov-sin:213972","и ту ꙗ изма. "],["torot:20180919:nov-sin:213973","и посла пълкꙑ "],["torot:20180919:nov-sin:214705","изма женꙑ и дѣти. "],["torot:20180919:nov-sin:213974","а градъ ихъ зажьже "],["torot:20180919:nov-sin:214706","и тако ꙗ расточи ꙗ по градомъ. "],["torot:20180919:nov-sin:213975","на тѹж҃ зимѹ приде кн҃зь мьстислав҃. мьстиславиць. на тържькъ. и изма дворѧнѣ ст҃ославли. и посадника оковаша. "],["torot:20180919:nov-sin:213979","а товарꙑ ихъ кого рѹка доидеть. "],["torot:20180919:nov-sin:213980","а в новъгородъ присла. "],["torot:20180919:nov-sin:213981","кланѧꙗ сѧ ст҃ѣи софии. и гробѹ оц҃ѧ моѥго. и всѣмъ новгородьцемъ. пришьлъ ѥсмь къ вамъ. слꙑшавъ насильѥ ѿ кнѧзь. "],["torot:20180919:nov-sin:213986","и жаль ми своѥꙗ оц҃инꙑ. "],["torot:20180919:nov-sin:213987","то слꙑшавъше новгородьци. послаша по нь съ великою чс҃тью. "],["torot:20180919:nov-sin:213989","поиди кнѧже на столъ. "],["torot:20180919:nov-sin:213990","а ст҃ослава посадиша въ влд҃цьни дворѣ. и съ мѹжи ѥго. донеле бѹдеть ѹправа съ оц҃мь⁖ "],["torot:20180919:nov-sin:213993","приде мьстиславъ въ новъгородъ. "],["torot:20180919:nov-sin:213994","и посадиша и на столѣ оц҃и. "],["torot:20180919:nov-sin:213995","и ради бꙑша новъгородьци. "],["torot:20180919:nov-sin:213996","и поиде мьстиславъ съ всемь пълкомь на всеволода. "],["torot:20180919:nov-sin:213997","и бꙑша на плоскѣи. "],["torot:20180919:nov-sin:213998","и присла къ немѹ всеволодъ. "],["torot:20180919:nov-sin:213999","тꙑ ми ѥси сн҃ъ а ꙗзъ тъбе оц҃ь. "],["torot:20180919:nov-sin:214000","пѹсти ст҃ослава съ мѹжи. "],["torot:20180919:nov-sin:214001","и всѣ ѥже заседелъ исправи. "],["torot:20180919:nov-sin:214002","ꙗзъ кость пѹскаю. и товаръ. "],["torot:20180919:nov-sin:214004","и пѹсти мьстиславъ. ст҃ослав҃ и мѹж҃ ѥго. "],["torot:20180919:nov-sin:214006","а всеволодъ пѹс҃ гость съ товарꙑ. "],["torot:20180919:nov-sin:214007","хрс҃тъ человаста и миръ възѧста. "],["torot:20180919:nov-sin:214008","и приде мьстислав҃. въ новъгородъ⁖ "],["torot:20180919:nov-sin:214010","въ лѣт҃ .҂ѕ҃.ѱ҃.ѳ҃і. приде дмитръ ꙗкѹниць из рѹси. "],["torot:20180919:nov-sin:214012","и състѹпи сѧ твьрдиславъ посадничьства. по своѥи воли. старѣишю себе⁖ "],["torot:20180919:nov-sin:214015","тъгдаж҃ даша посадничьство дъмитрѹ ꙗкѹничю. "],["torot:20180919:nov-sin:214016","и посла кнѧзь мьстиславъ дмитра ꙗкѹнїцѧ на лѹкꙑ съ новгородьци. города ставитъ. "],["torot:20180919:nov-sin:214018","а самъ иде на тържькъ блюстъ волости. "],["torot:20180919:nov-sin:214019","исъ търожкѹ иде въ торопьчь. "],["torot:20180919:nov-sin:214020","ис торопцѧ иде на лѹкꙑ. "],["torot:20180919:nov-sin:214021","и сънѧ сѧ съ новгородьци. "],["torot:20180919:nov-sin:214022","а лѹчѧномъ да кнѧзѧ володимира пльсковьскаг҃⁖ "],["torot:20180919:nov-sin:214023","тог҃же лѣт҃. волею бж҃иѥю съвьрши црк҃вь камѧнѹ. вѧчеславъ прокшиниць. вънѹкъ малꙑшевъ. стꙑх҃ .м҃. "],["torot:20180919:nov-sin:214028","а даи б҃гъ ѥмѹ въ спс҃ениѥ млт҃вми ст҃хъ .м҃⁖ "],["torot:20180919:nov-sin:214029","том҃же лѣт҃. бесъ кнѧзѧ. и без новъгородьць новѣгородѣ. бꙑс҃ пожаръ великъ. "],["torot:20180919:nov-sin:214033","загорѣ сѧ на радѧтинѣ ѹлици. "],["torot:20180919:nov-sin:214034","и съгорѣ дворовъ .҂д҃. и .т҃. а црк҃вии .е҃і.⁖ "],["torot:20180919:nov-sin:214035","тог҃же лѣт҃. на зимѹ мс҃цѧ. ге҃нврѧ. въ .к҃в. на стг҃о. климента. и злодѣи. испьрва не хотѧ добра. зависть въложи людьмъ. на архѥпс҃па митрофана. съ кнѧзьмь мьстиславомь. "]]