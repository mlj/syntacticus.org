[["torot:20170213:suz-lav:209771","и тако б҃а разгнѣви. и ст҃ую бц҃ю. "],["torot:20170213:suz-lav:209773","томъ бо дн҃и изгнанъ быс. мсцѧ. маꙗ. въ .и҃. дн҃ь. на памѧт стаг іѡан б҃ословца. "],["torot:20170213:suz-lav:209776","Много бо пострадаша члв҃ци ѿ него. въ держаньи ѥго. и селъ изнебывши и ѡружьꙗ. и конь. "],["torot:20170213:suz-lav:209780","друзии же и роботы добыша. заточеньꙗ же и грабленьꙗ. "],["torot:20170213:suz-lav:209782","не токмо простьцем но и мнихом. игуменом и ерѣѥмъ. безъмлствъ сыи мучитель. другымъ члвкомъ головы порѣзываꙗ и бороды. иным же ѡчи выжигаꙗ. и ꙗзыкъ ѹрѣзаꙗ. а иныꙗ распинаꙗ по стѣнѣ. и муча немлствнѣ. хотѧ исхитити ѿ всѣх имѣньѥ. "],["torot:20170213:suz-lav:209791","имѣньꙗ бо бѣ не сытъ акы адъ. "],["torot:20170213:suz-lav:209792","посла же ѥго андрѣи митрополиту в кыѥвъ. "],["torot:20170213:suz-lav:209793","митрополитъ же костѧнтинъ повелѣ ѥму ꙗзыкъ ѹрѣзати. ꙗко злодѣю и еретику. и руку праву ю ѹтѧти. и ѡчи ѥму вынѧти. зане хулу измолвї на ст҃ую бц҃ю. "],["torot:20170213:suz-lav:209798","потреблѧють бо сѧ грѣшници ѿ земьлѧ. и безаконьници ꙗко и не быти имъ. "],["torot:20170213:suz-lav:209800","и сбыс сѧ слово еуагльское на нем глщ҃ее. "],["torot:20170213:suz-lav:209801","еюже мѣрою мѣри възмѣрить сѧ вам. и имже судомъ судите судит сѧ вам. "],["torot:20170213:suz-lav:209803","судъ бо безъ млсти не створшему млсти. "],["torot:20170213:suz-lav:209804","другое же слово молвить. "],["torot:20170213:suz-lav:209805","аще кто незаконьнѣ мученъ будет не вѣнчает сѧ. "],["torot:20170213:suz-lav:209806","грѣшныи бо и сдѣ по грѣху мучит сѧ. "],["torot:20170213:suz-lav:209807","а на судѣ б҃ии ѡсудит сѧ в муку. "],["torot:20170213:suz-lav:209808","такоже и се бес покаꙗньꙗ пребыс. и до послѣднѧго издыханьꙗ. ѹподобивъ сѧ злымъ еретикомъ не кланѧющимъ сѧ. "],["torot:20170213:suz-lav:209811","и погуби дш҃ю свою и тѣло. "],["torot:20170213:suz-lav:209812","и погыбе памѧт ѥго с шюмомь. "],["torot:20170213:suz-lav:209813","такоже чтуть бѣси чтущаꙗ ихъ. ꙗкож и сего доведоша бѣси. възнесше мысль ѥго до ѡблакъ. и ѹстроивше в немь в҃го. сотонаила. "],["torot:20170213:suz-lav:209817","и сведоша и въ адъ. "],["torot:20170213:suz-lav:209818","ѡбрати бо сѧ болѣзнь ѥго на главу ѥму. "],["torot:20170213:suz-lav:209819","и на верхъ ѥго неправда ѥго сниде. "],["torot:20170213:suz-lav:209820","ровъ изры и ископавъ ꙗму впаде сѧ в ню. "],["torot:20170213:suz-lav:209821","то бо злѣ изъспроверже животъ свои. "],["torot:20170213:suz-lav:209822","а хрсьꙗне избавлени б҃ъмъ и ст҃ою бц҃ею. радующе сѧ и веселѧще глх҃у. "],["torot:20170213:suz-lav:209824","блгсвнъ ѥси б҃е б҃е. ꙗко тобою проидохом сквозѣ ѡгнь и воду. и проидохомъ въ ѹтѣху блг҃у. изволеньемь блг҃ымъ сп҃сающаго нас. "],["torot:20170213:suz-lav:209828","ты бо страшенъ и кто противит сѧ тобѣ. и противу величьству мышца твоеꙗ кто равнить сѧ. "],["torot:20170213:suz-lav:209830","ты всемощенъ ѥси. ѹбожа и б҃атѧ. ѹмерщвѧꙗ и ѡживлѧꙗ. творѧи всѧ премудрено. творѧи ѿ нощи дн҃ь. а ѿ зимы весну. и ѿ бурѧ тишину. и ѿ суша тучю. и въздвизаꙗ кроткаꙗ на высоту. и смѣрѧꙗ грѣшникы до землѧ. "],["torot:20170213:suz-lav:209840","видѧ бо видѣ озлобленьѥ людии своихъ сихъ кроткых ростовьскыꙗ землѧ. ѿ звѣроꙗдиваго феѡдорца погыбающих ѿ него. "],["torot:20170213:suz-lav:209842","посѣтивъ сп҃се рабы своꙗ. рукою крѣпкою и мышцею высокою. рукою блг҃очтивою црс҃кою. правдиваго и блг҃овѣрнаго кнѧзѧ андрѣꙗ. "],["torot:20170213:suz-lav:209846","се же списахом. да не наскакають нѣции на свѧтительскыи санъ. но ѥгоже позоветь б҃ъ. "],["torot:20170213:suz-lav:209849","всѧкъ бъ даръ свыше сходѧи ѿ тебе ѡц҃а свѣтомъ. "],["torot:20170213:suz-lav:209850","ѥгоже блгсвѧть члв҃ци. будет блгснъ. "],["torot:20170213:suz-lav:209852","ѥгоже прокленуть члв҃ци. будет проклѧтъ. "],["torot:20170213:suz-lav:209854","тако и сь феѡдорець. и не въсхотѣ блгсвлньꙗ. и ѹдали сѧ ѿ него. "],["torot:20170213:suz-lav:209857","злыи бо злѣ погыбнеть ⁘ "],["torot:20170213:suz-lav:209858","В тоже лѣт чюдо створи б҃ъ. и ст҃аꙗ бц҃а црк҃ве десѧтиньныꙗ в кыевѣ. юже бѣ создалъ володимеръ. иже бѣ хрстилъ землю русьскую. и далъ бѣ десѧтину к црк҃ви тои. по всеи русьстѣи земли. "],["torot:20170213:suz-lav:209864","створи же та мт҃и б҃иꙗ чюдо паче нашеꙗ надежѧ. "],["torot:20170213:suz-lav:209865","сѣдѧщю бо глѣбови гюргевичю кыевѣ. на столѣ ѡтни. и дѣдни. первое лѣт. приде множьство половець. "],["torot:20170213:suz-lav:209870","раздѣливше сѧ на двое. ѡдини придоша к переꙗславлю. и сташа ѹ пѣсочна. а друзии придоша по ѡнои сторонѣ днѣпра г кыеву. и сташа ѹ корсунѧ. "],["torot:20170213:suz-lav:209875","и прислаша сѧ ѡбои къ глѣбу глщ҃е. "],["torot:20170213:suz-lav:209876","б҃ъ посадилъ тѧ и кнѧзь андрѣи. на ѡтчинѣ своеи. и на дѣдини в кыевѣ. "],["torot:20170213:suz-lav:209879","а хощем с тобою порѧдъ положити. ѡ всемъ. и ѹтвердити сѧ межи собою. "],["torot:20170213:suz-lav:209882","и внидемъ в роту а ты к нам. да ни вы начнете боꙗти сѧ насъ. ни мы васъ. "],["torot:20170213:suz-lav:209885","слышав же кнѧзь глѣбъ рѣчь кнѧзии половецьскых. въсхотѣ к нимъ ити на снем. "],["torot:20170213:suz-lav:209887","и рек посломъ половецьскымъ. "],["torot:20170213:suz-lav:209888","иду к вам. "],["torot:20170213:suz-lav:209889","и думашеть з дружиною своею ѡ томь г которым поидемъ передь. "],["torot:20170213:suz-lav:209890","и здумаша преж ити к переꙗславлю. блюда переꙗславлѧ. "],["torot:20170213:suz-lav:209892","кнѧзь бо переꙗславьскыи глѣбовичь. володимеръ. в то времѧ бѧшеть малъ ꙗко .в҃і. лѣт. "],["torot:20170213:suz-lav:209894","иде глѣбъ к переꙗславьскым половцем. на снем. а къ другым половцем к русьскым посла река. "],["torot:20170213:suz-lav:209895","пождѣте мене ту "],["torot:20170213:suz-lav:210069","иду к переꙗславьлю "],["torot:20170213:suz-lav:210070","ѹмирю сѧ с тѣми половци. "],["torot:20170213:suz-lav:209896","приду к вам на миръ. "],["torot:20170213:suz-lav:209897","смирив же сѧ с половци и подаривъ и. поѣха ѿ них. "],["torot:20170213:suz-lav:209899","половци же възвратиша сѧ ѡпѧть в половцѣ. "],["torot:20170213:suz-lav:209900","глѣбъ же гюргевичь поиде г корсуньскым половцем. с братомь своимъ михалкомь. и с дружиною своею. "],["torot:20170213:suz-lav:209903","и бывшю ему на перепетовьскомь поли. половци же ти слышавше ѣхавша глѣба к переꙗславлю. и здумаша. "],["torot:20170213:suz-lav:209906","се глѣбъ ѣхалъ на ѡну сторону къ ѡнѣмъ половцем. а тамо ѥму пострѧти а к нам не ѣхалъ. "],["torot:20170213:suz-lav:209908","поидемъ за кыевъ "],["torot:20170213:suz-lav:210072","возмемъ села. "],["torot:20170213:suz-lav:209909","и поидемъ с полоном в половцѣ. "],["torot:20170213:suz-lav:209910","и ѣхаша за кыѥвъ воѥватъ. "],["torot:20170213:suz-lav:209911","и приѣхаша к полному къ ст҃ѣи бц҃ѣ граду к десѧтиньному. и к сѣмычю. "],["torot:20170213:suz-lav:209913","и взѧша села безъ ѹтеча. с людми. с мужи и с женами. "],["torot:20170213:suz-lav:210073","конѣ. и скоты. и ѡвцѣ "],["torot:20170213:suz-lav:210074","погнаша в половцѣ. "],["torot:20170213:suz-lav:209918","а глѣбови кнѧзю воротившю сѧ ѿ переꙗславлѧ. и хотѧщю ѥму на ѡну сторону днѣпра. г корсуню на снем. к половцем. бывшю ѥму на перепетовьскомь поли быс ѥму вѣсть ꙗко не дождавъ половци сонма ѣхали воеватъ. и воюють. "],["torot:20170213:suz-lav:209924","глѣбъ же се слышавъ хотѣ на нь сам ити. "],["torot:20170213:suz-lav:209925","берендѣеве же ꙗша за поводъ. рекуще "],["torot:20170213:suz-lav:210075","кнѧже не ѣзди. "],["torot:20170213:suz-lav:209927","тобѣ лѣпо ѣздити в велицѣ полку. "],["torot:20170213:suz-lav:209928","еда совкупиши сѧ с братьею. "],["torot:20170213:suz-lav:209929","а нынѣ пошли брата которого любо. и берендѣевъ нѣколико. "],["torot:20170213:suz-lav:209931","глѣбъ же посла брата своѥго михалка. и с нимь переꙗславець .р҃. а берендѣевъ полторы. тысѧчи. "],["torot:20170213:suz-lav:209934","михалко же послушанье створи братне. а дружѣ ѥго не сущи с нимь. и не вѣдущимъ поѣзда кнѧзѧ своѥго борзо. "],["torot:20170213:suz-lav:209937","михалко же цѣловавъ брата своѥго глѣба. и всю дружину братню. и иде по половцих. "]]