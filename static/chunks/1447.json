[["proiel:20180408:greek-nt:20518","πλημμύρης δὲ γενομένης προσέρηξεν ὁ ποταμὸς τῇ οἰκίᾳ ἐκείνῃ, καὶ οὐκ ἴσχυσεν σαλεῦσαι αὐτὴν διὰ τὸ καλῶς οἰκοδομῆσθαι αὐτήν. "],["proiel:20180408:greek-nt:48371","\u003cspan class=\"citation\"\u003eLUKE 6.49\u003c/span\u003e ὁ δὲ ἀκούσας καὶ μὴ ποιήσας ὅμοιός ἐστιν ἀνθρώπῳ οἰκοδομήσαντι οἰκίαν ἐπὶ τὴν γῆν χωρὶς θεμελίου, ᾗ προσέρηξεν ὁ ποταμός, "],["proiel:20180408:greek-nt:48372","καὶ εὐθὺς συνέπεσεν, "],["proiel:20180408:greek-nt:48373","καὶ ἐγένετο τὸ ῥῆγμα τῆς οἰκίας ἐκείνης μέγα."],["proiel:20180408:greek-nt:20520","\u003cspan class=\"citation\"\u003eLUKE 7.1\u003c/span\u003e Ἐπειδὴ ἐπλήρωσεν πάντα τὰ ῥήματα αὐτοῦ εἰς τὰς ἀκοὰς τοῦ λαοῦ, εἰσῆλθεν εἰς Καφαρναούμ. "],["proiel:20180408:greek-nt:20521","\u003cspan class=\"citation\"\u003eLUKE 7.2\u003c/span\u003e Ἑκατοντάρχου δέ τινος δοῦλος κακῶς ἔχων ἤμελλεν τελευτᾶν, ὃς ἦν αὐτῷ ἔντιμος. "],["proiel:20180408:greek-nt:20522","\u003cspan class=\"citation\"\u003eLUKE 7.3\u003c/span\u003e ἀκούσας δὲ περὶ τοῦ Ἰησοῦ ἀπέστειλεν πρὸς αὐτὸν πρεσβυτέρους τῶν Ἰουδαίων, ἐρωτῶν αὐτὸν ὅπως ἐλθὼν διασώσῃ τὸν δοῦλον αὐτοῦ. "],["proiel:20180408:greek-nt:20523","\u003cspan class=\"citation\"\u003eLUKE 7.4\u003c/span\u003e οἱ δὲ παραγενόμενοι πρὸς τὸν Ἰησοῦν ἠρώτων αὐτὸν σπουδαίως, λέγοντες ὅτι ἄξιός ἐστιν ᾧ παρέξῃ τοῦτο· "],["proiel:20180408:greek-nt:20524","\u003cspan class=\"citation\"\u003eLUKE 7.5\u003c/span\u003e ἀγαπᾷ γὰρ τὸ ἔθνος ἡμῶν, καὶ τὴν συναγωγὴν αὐτὸς ᾠκοδόμησεν ἡμῖν. "],["proiel:20180408:greek-nt:20525","\u003cspan class=\"citation\"\u003eLUKE 7.6\u003c/span\u003e ὁ δὲ Ἰησοῦς ἐπορεύετο σὺν αὐτοῖς. "],["proiel:20180408:greek-nt:20526","ἤδη δὲ αὐτοῦ οὐ μακρὰν ἀπέχοντος τῆς οἰκίας ἔπεμψεν φίλους ὁ ἑκατοντάρχης λέγων· "],["proiel:20180408:greek-nt:20527","κύριε, μὴ σκύλλου· "],["proiel:20180408:greek-nt:20528","οὐ γὰρ ἱκανός εἰμι ἵνα ὑπὸ τὴν στέγην μου εἰσέλθῃς· "],["proiel:20180408:greek-nt:20529","\u003cspan class=\"citation\"\u003eLUKE 7.7\u003c/span\u003e διὸ οὐδὲ ἐμαυτὸν ἠξίωσα πρὸς σὲ ἐλθεῖν· "],["proiel:20180408:greek-nt:20530","ἀλλὰ εἰπὲ λόγῳ, καὶ ἰαθήτω ὁ παῖς μου. "],["proiel:20180408:greek-nt:20531","\u003cspan class=\"citation\"\u003eLUKE 7.8\u003c/span\u003e καὶ γὰρ ἐγὼ ἄνθρωπός εἰμι ὑπὸ ἐξουσίαν τασσόμενος, ἔχων ὑπ’ ἐμαυτὸν στρατιώτας,  "],["proiel:20180408:greek-nt:57023","καὶ λέγω τούτῳ, πορεύθητι, καὶ πορεύεται,  "],["proiel:20180408:greek-nt:57024","καὶ ἄλλῳ· ἔρχου, καὶ ἔρχεται, "],["proiel:20180408:greek-nt:48376","καὶ τῷ δούλῳ μου· ποίησον τοῦτο, καὶ ποιεῖ. "],["proiel:20180408:greek-nt:20534","\u003cspan class=\"citation\"\u003eLUKE 7.9\u003c/span\u003e ἀκούσας δὲ ταῦτα ὁ Ἰησοῦς ἐθαύμασεν αὐτόν, καὶ στραφεὶς τῷ ἀκολουθοῦντι αὐτῷ ὄχλῳ εἶπεν· "],["proiel:20180408:greek-nt:48379","λέγω ὑμῖν, "],["proiel:20180408:greek-nt:48380","οὐδὲ ἐν τῷ Ἰσραὴλ τοσαύτην πίστιν εὗρον. "],["proiel:20180408:greek-nt:20536","\u003cspan class=\"citation\"\u003eLUKE 7.10\u003c/span\u003e καὶ ὑποστρέψαντες εἰς τὸν οἶκον οἱ πεμφθέντες εὗρον τὸν δοῦλον ὑγιαίνοντα. "],["proiel:20180408:greek-nt:20537","\u003cspan class=\"citation\"\u003eLUKE 7.11\u003c/span\u003e Καὶ ἐγένετο ἐν τῇ ἑξῆς ἐπορεύθη εἰς πόλιν καλουμένην Ναΐν, καὶ συνεπορεύοντο αὐτῷ οἱ μαθηταὶ αὐτοῦ ἱκανοὶ καὶ ὄχλος πολύς. "],["proiel:20180408:greek-nt:20538","\u003cspan class=\"citation\"\u003eLUKE 7.12\u003c/span\u003e ὡς δὲ ἤγγισεν τῇ πύλῃ τῆς πόλεως, καὶ ἰδοὺ ἐξεκομίζετο τεθνηκὼς μονογενὴς υἱὸς τῇ μητρὶ αὐτοῦ, καὶ αὐτὴ ἦν χήρα, καὶ ὄχλος τῆς πόλεως ἱκανὸς ἦν σὺν αὐτῇ. "],["proiel:20180408:greek-nt:20539","\u003cspan class=\"citation\"\u003eLUKE 7.13\u003c/span\u003e καὶ ἰδὼν αὐτὴν ὁ κύριος ἐσπλαγχνίσθη ἐπ’ αὐτὴν καὶ εἶπεν αὐτῇ· "],["proiel:20180408:greek-nt:20540","μὴ κλαῖε. "],["proiel:20180408:greek-nt:48381","\u003cspan class=\"citation\"\u003eLUKE 7.14\u003c/span\u003e καὶ προσελθὼν ἥψατο τῆς σοροῦ, "],["proiel:20180408:greek-nt:48382","οἱ δὲ βαστάζοντες ἔστησαν, καὶ εἶπεν· "],["proiel:20180408:greek-nt:48383","νεανίσκε, σοὶ λέγω, "],["proiel:20180408:greek-nt:48384","ἐγέρθητι. "],["proiel:20180408:greek-nt:20543","\u003cspan class=\"citation\"\u003eLUKE 7.15\u003c/span\u003e καὶ ἀνεκάθισεν ὁ νεκρὸς καὶ ἤρξατο λαλεῖν, καὶ ἔδωκεν αὐτὸν τῇ μητρὶ αὐτοῦ. "],["proiel:20180408:greek-nt:20544","\u003cspan class=\"citation\"\u003eLUKE 7.16\u003c/span\u003e ἔλαβεν δὲ φόβος ἅπαντας, καὶ ἐδόξαζον τὸν θεὸν λέγοντες ὅτι προφήτης μέγας ἠγέρθη ἐν ἡμῖν, καὶ ὅτι ἐπεσκέψατο ὁ θεὸς τὸν λαὸν αὐτοῦ. "],["proiel:20180408:greek-nt:20545","\u003cspan class=\"citation\"\u003eLUKE 7.17\u003c/span\u003e καὶ ἐξῆλθεν ὁ λόγος οὗτος ἐν ὅλῃ τῇ Ἰουδαίᾳ περὶ αὐτοῦ καὶ πάσῃ τῇ περιχώρῳ. "],["proiel:20180408:greek-nt:20546","\u003cspan class=\"citation\"\u003eLUKE 7.18\u003c/span\u003e Καὶ ἀπήγγειλαν Ἰωάννει οἱ μαθηταὶ αὐτοῦ περὶ πάντων τούτων. "],["proiel:20180408:greek-nt:20547","\u003cspan class=\"citation\"\u003eLUKE 7.19\u003c/span\u003e καὶ προσκαλεσάμενος δύο τινὰς τῶν μαθητῶν αὐτοῦ ὁ Ἰωάννης ἔπεμψεν πρὸς τὸν κύριον λέγων· "],["proiel:20180408:greek-nt:20548","σὺ εἶ ὁ ἐρχόμενος ἢ ἄλλον προσδοκῶμεν; "],["proiel:20180408:greek-nt:20549","\u003cspan class=\"citation\"\u003eLUKE 7.20\u003c/span\u003e παραγενόμενοι δὲ πρὸς αὐτὸν οἱ ἄνδρες εἶπαν· "],["proiel:20180408:greek-nt:20550","Ἰωάννης ὁ βαπτιστὴς ἀπέσταλκεν ἡμᾶς πρὸς σὲ λέγων· "],["proiel:20180408:greek-nt:20551","σὺ εἶ ὁ ἐρχόμενος, ἢ ἄλλον προσδοκῶμεν; "],["proiel:20180408:greek-nt:20552","\u003cspan class=\"citation\"\u003eLUKE 7.21\u003c/span\u003e ἐν ἐκείνῃ τῇ ὥρᾳ ἐθεράπευσεν πολλοὺς ἀπὸ νόσων καὶ μαστίγων καὶ πνευμάτων πονηρῶν, καὶ τυφλοῖς πολλοῖς ἐχαρίσατο βλέπειν. "],["proiel:20180408:greek-nt:20553","\u003cspan class=\"citation\"\u003eLUKE 7.22\u003c/span\u003e καὶ ἀποκριθεὶς εἶπεν αὐτοῖς· "],["proiel:20180408:greek-nt:20554","πορευθέντες ἀπαγγείλατε Ἰωάννει ἃ εἴδετε καὶ ἠκούσατε, ὅτι τυφλοὶ ἀναβλέπουσιν, χωλοὶ περιπατοῦσιν, λεπροὶ καθαρίζονται κωφοὶ ἀκούουσιν, νεκροὶ ἐγείρονται, πτωχοὶ εὐαγγελίζονται· "],["proiel:20180408:greek-nt:20555","\u003cspan class=\"citation\"\u003eLUKE 7.23\u003c/span\u003e καὶ μακάριός ἐστιν ὃς ἐὰν μὴ σκανδαλισθῇ ἐν ἐμοί. "],["proiel:20180408:greek-nt:20556","\u003cspan class=\"citation\"\u003eLUKE 7.24\u003c/span\u003e Ἀπελθόντων δὲ τῶν ἀγγέλων Ἰωάννου ἤρξατο λέγειν πρὸς τοὺς ὄχλους περὶ Ἰωάννου· "],["proiel:20180408:greek-nt:20557","τί ἐξεληλύθατε εἰς τὴν ἔρημον θεάσασθαι; "],["proiel:20180408:greek-nt:20558","κάλαμον ὑπὸ ἀνέμου σαλευόμενον; "],["proiel:20180408:greek-nt:20559","\u003cspan class=\"citation\"\u003eLUKE 7.25\u003c/span\u003e ἀλλὰ τί ἐξεληλύθατε ἰδεῖν; "],["proiel:20180408:greek-nt:20560","ἄνθρωπον ἐν μαλακοῖς ἱματίοις ἠμφιεσμένον; "],["proiel:20180408:greek-nt:20561","ἰδοὺ οἱ ἐν ἱματισμῷ ἐνδόξῳ καὶ τρυφῇ ὑπάρχοντες ἐν τοῖς βασιλείοις εἰσίν. "],["proiel:20180408:greek-nt:20562","\u003cspan class=\"citation\"\u003eLUKE 7.26\u003c/span\u003e ἀλλὰ τί ἐξεληλύθατε ἰδεῖν; "],["proiel:20180408:greek-nt:20563","προφήτην; "],["proiel:20180408:greek-nt:20564","ναί, λέγω ὑμῖν,  "],["proiel:20180408:greek-nt:57029","καὶ περισσότερον προφήτου. "],["proiel:20180408:greek-nt:20565","\u003cspan class=\"citation\"\u003eLUKE 7.27\u003c/span\u003e οὗτός ἐστιν περὶ οὗ γέγραπται· "],["proiel:20180408:greek-nt:20566","ἰδοὺ ἀποστέλλω τὸν ἄγγελόν μου πρὸ προσώπου σου, ὃς κατασκευάσει τὴν ὁδόν σου ἔμπροσθέν σου. "],["proiel:20180408:greek-nt:48385","\u003cspan class=\"citation\"\u003eLUKE 7.28\u003c/span\u003e λέγω ὑμῖν, "],["proiel:20180408:greek-nt:48386","μείζων ἐν γεννητοῖς γυναικῶν προφήτης Ἰωάννου οὐδείς ἐστιν· "],["proiel:20180408:greek-nt:20568","ὁ δὲ μικρότερος ἐν τῇ βασιλείᾳ τοῦ θεοῦ μείζων αὐτοῦ ἐστιν. "],["proiel:20180408:greek-nt:20569","\u003cspan class=\"citation\"\u003eLUKE 7.29\u003c/span\u003e καὶ πᾶς ὁ λαὸς ἀκούσας καὶ οἱ τελῶναι ἐδικαίωσαν τὸν θεόν, βαπτισθέντες τὸ βάπτισμα Ἰωάννου· "],["proiel:20180408:greek-nt:20570","\u003cspan class=\"citation\"\u003eLUKE 7.30\u003c/span\u003e οἱ δὲ Φαρισαῖοι καὶ οἱ νομικοὶ τὴν βουλὴν τοῦ θεοῦ ἠθέτησαν εἰς ἑαυτούς, μὴ βαπτισθέντες ὑπ’ αὐτοῦ. "]]