[["torot:20180919:nov-sin:205758","онъ же ѹбоꙗвъ сѧ. новгородьць. чи прѣльстивъше мѧ имѹть. и бежа отаи въ ноць. "],["torot:20180919:nov-sin:205761","ꙗкѹнъ съ нимь бежа. "],["torot:20180919:nov-sin:205762","и ꙗкѹна ꙗша на плисѣ. "],["torot:20180919:nov-sin:205763","и приведъше и семо съ брат҃мь его прокопьѥю. малꙑ не до смерти обнаживъше ꙗко мт҃и роділа. и съверша и съ моста. "],["torot:20180919:nov-sin:205766","нъ б҃ъ избави "],["torot:20180919:nov-sin:206101","прибрьде къ бѣрегѹ. "],["torot:20180919:nov-sin:205767","и боле ѥго не биша. "],["torot:20180919:nov-sin:205768","нъ възѧша ѹ него .҂а҃. грв҃нъ. а ѹ брт҃а ѥго .р҃. грвн҃ъ. "],["torot:20180919:nov-sin:206102","такоже и ѹ инѣхъ имаша. "],["torot:20180919:nov-sin:205771","и затоциша ꙗкѹна въ чюдь съ братомь. оковавъше и рѹцѣ къ шьи. "],["torot:20180919:nov-sin:205773","и последь приведе ꙗ къ собе гюрги. и женꙑ ѥꙗ из новагорода. "],["torot:20180919:nov-sin:205775","и ѹ себе ꙗ дьржаше въ млс҃ти. "],["torot:20180919:nov-sin:205776","и разгнѣва сѧ всеволодъ. и приꙗ слꙑ всѧ и епс҃па и гость. "],["torot:20180919:nov-sin:205778","и сѣдѣша новгородци. бес кнѧзѧ .ѳ҃. мс҃ць. "],["torot:20180919:nov-sin:205780","и призваша и сѹждалѧ. сѹдилѹ нежату. страшка. оже бѣхѹ бѣжали из новагорода ст҃ослав҃ дѣлѧ и ꙗкѹна. "],["torot:20180919:nov-sin:205783","и даша посадницьство сѹдилѹ. новѣгородѣ. "],["torot:20180919:nov-sin:205784","и послаша по гюргѧ. по кнз҃ѧ сѹждалю. "],["torot:20180919:nov-sin:205786","и не иде. "],["torot:20180919:nov-sin:205787","нъ посла сн҃ъ свои ростислав҃. оже тои преж҃ бꙑлъ⁖ "],["torot:20180919:nov-sin:205789","въ тож҃. лѣт҃. въниде ростислав҃ гюргевиць. новѹгородѹ на стол. мс҃цѧ ноꙗбрѧ въ к҃ѕ. "],["torot:20180919:nov-sin:205793","въ лѣт҃ .҂ѕ҃.х҃.н҃. епс҃пъ и кѹпьце и слꙑ новгородьскꙑꙗ. не пѹщахѹ из рѹси. "],["torot:20180919:nov-sin:205796","и они не хотѧхѹ иного кн҃зѧ. развѣ ст҃опълка. "],["torot:20180919:nov-sin:205798","и въда имъ ст҃опълка. и своѥю рѹкѹ. въротивъ сѧ гюрги. оже пѹстилъ сн҃ъ свои новѹгородѹ. "],["torot:20180919:nov-sin:205802","и ѹслꙑшаша новѣгородѣ. ꙗко ст҃опълкъ идеть къ нимъ. съ всѣми людьми ихъ. и ꙗша ростислав҃ и въсадиша въ епс҃пль дворъ. сѣдѣвъша .д҃. мс҃ці. "],["torot:20180919:nov-sin:205807","въ тож҃ лѣт҃. въниде ст҃опълкъ новѹгородѹ .ѳ҃і. април҃. "],["torot:20180919:nov-sin:205809","и пѹстїша ростислав҃. къ оц҃ю. "],["torot:20180919:nov-sin:205811","въ тож҃ лѣт҃ приходиша ѣмь. и воѥваша область новгородьскѹю. "],["torot:20180919:nov-sin:205813","избиша ꙗ ладожане .у҃. и не пустиша ни мѹж҃. "],["torot:20180919:nov-sin:205815","въ тож҃ лѣт҃. приходи свьискеи кнз҃ь съ епс҃помь. въ .ѯ҃. шнекъ. на гость. иже и заморьꙗ шли въ .г҃. лодьꙗхъ. "],["torot:20180919:nov-sin:205820","и биша сѧ "],["torot:20180919:nov-sin:206103","не ѹспеша ничтоже. "],["torot:20180919:nov-sin:205821","и ѿлѹчиша ихъ .г҃. лодьѥ "],["torot:20180919:nov-sin:206104","избїша ихъ полѹтора. ста⁖ "],["torot:20180919:nov-sin:205823","въ лѣт҃ .҂ѕ҃.х҃.н҃а. стоꙗше всѧ осенина дъждева. ѿ гж҃ина дн҃и до корочюна. "],["torot:20180919:nov-sin:205826","тепло дъжгь. "],["torot:20180919:nov-sin:205827","и бꙑ вода велика вельми. въ волхове и всюде. "],["torot:20180919:nov-sin:205829","сено и дръва разнесе. "],["torot:20180919:nov-sin:205830","озеро морози въ нощь. "],["torot:20180919:nov-sin:205831","и растьрза вѣтръ. и вънесе въ волхово и поломи мостъ "],["torot:20180919:nov-sin:206105",".д҃. городнѣ. отинѹдь бе знатбе занесе⁖ "],["torot:20180919:nov-sin:205834","въ тож҃ лѣт҃ ожени сѧ ст҃опълкъ новѣгородѣ. "],["torot:20180919:nov-sin:205835","приведе женѹ из моравꙑ. межи ржс҃твомь и крщ҃ниѥмь. "],["torot:20180919:nov-sin:205837","въ тож҃ лѣт҃ ходиша корела на ѥмь. "],["torot:20180919:nov-sin:206106","и ѿбѣжаша .в҃. лоиву бити⁖ "],["torot:20180919:nov-sin:205839","въ лѣт҃ .҂ѕ҃.х҃.н҃в. дѣлаша мостъ вьсь цересъ волхово. по стороне ветхаго новъ вьсь. "],["torot:20180919:nov-sin:205842","въ тож҃ лѣт҃. погоре хълмъ вьсь и црк҃ꙑ ст҃го ильѥ. "],["torot:20180919:nov-sin:205844","въ тож҃ лѣт҃. испьсаша чс҃тно притворꙑ всѧ. въ ст҃ѣи софии новѣгородѣ. архиепс҃пъ нифонтъ. "],["torot:20180919:nov-sin:205848","тъгда ж҃ даша посадницьство нежатѣ. твьрдѧтицю. "],["torot:20180919:nov-sin:205849","въ тож҃ лѣт҃ съвѣршиша црк҃вь камѧнѹ. ст҃ѣи бц҃и на търговищи новегородѣ. "],["torot:20180919:nov-sin:205851","въ тож҃ лѣт҃. постави мѧ поп҃мь. архепс҃пъ ст҃ꙑи нифонтъ⁖ "],["torot:20180919:nov-sin:205854","въ лѣт҃ .҂ѕ҃.х҃.н҃г. стоꙗста .в҃. нед҃. пълне. ꙗко искрѧ гѹце. теплѣ велми переже жатвꙑ "],["torot:20180919:nov-sin:206107","потомь наиде дъжгь ꙗко не видехомъ ꙗсна дн҃и ни до зимꙑ. "],["torot:20180919:nov-sin:206108","и много бꙑ ѹимѣ житъ и сѣна. не ѹдѣлаша. "],["torot:20180919:nov-sin:205860","а вода бꙑ больши третьꙗго лѣт҃. на тѹ осень. "],["torot:20180919:nov-sin:205862","а на зимѹ не бꙑс҃ снѣга велика. ни ꙗсна дн҃и и до марта. "],["torot:20180919:nov-sin:205864","въ тож҃ лѣт҃ ѹтопоста .в҃. поп҃. "],["torot:20180919:nov-sin:205865","и не да епс҃пъ надъ нима пѣти⁖ "],["torot:20180919:nov-sin:205866","въ тож҃ лѣт҃. заложиша црк҃вь камѧну. на смѧдинѣ. борис҃ и глѣб҃. смольньс҃⁖ "],["torot:20180919:nov-sin:205870","томьж҃ лѣт҃. ходиша всѧ рѹс҃ска землѧ. на галиць. и много попѹстиша облас҃ ихъ. а города не възѧша ни одїного. и воротиша сѧ. "],["torot:20180919:nov-sin:205876","ходиша же и из новагорода помочьѥ кꙑꙗномъ. съ воѥводою неревиномь. и воротиша сѧ съ любъвью. "],["torot:20180919:nov-sin:205879","въ лѣт҃ .҂ѕ҃.х҃.н҃д. прѣстави с҃ въ рѹс҃ всѣволодъ мс҃цѧ июлѧ. "],["torot:20180919:nov-sin:205881","и сѣдѣ на столѣ ѥго брат҃. игорь. "],["torot:20180919:nov-sin:205882","и сѣдѣ .в҃. нед҃. "],["torot:20180919:nov-sin:205883","и негодовахѹть ѥго люд҃ьѥ. и въздаша вѣсть къ изѧславѹ мьстислав҃чю. переꙗславлю. "],["torot:20180919:nov-sin:205885","и приде съ вои и биша сѧ. "],["torot:20180919:nov-sin:205886","и поможе б҃ъ изѧслав҃. "],["torot:20180919:nov-sin:205887","и сѣде изѧслав҃ на стол҃. "],["torot:20180919:nov-sin:205888","и игорѧ самого ꙗша .е҃. дн҃ь по побоищ[ї] и порѹбиша и. "],["torot:20180919:nov-sin:205890","а на осень вꙑмоли сѧ постричь сѧ. "],["torot:20180919:nov-sin:205891","и постриже сѧ. "],["torot:20180919:nov-sin:205892","тъгда же даша посадницьство костѧнтинѹ микѹлъцицю. и ѹ нѣжатѣ отьмъше. "],["torot:20180919:nov-sin:205894","томьж҃ лѣт҃ съдѣлаша .д҃. цркв҃и. ст҃ѹю мч҃ен[ї] бориса и глѣба. в[ъ грд҃ѣ]. стг҃о пр[р҃к] ильѥ. и ст҃ѹю апс҃лѹ. петра и павла. на хълмѣ. и ст҃ѹю безмздьникѹ козмѹ и дамиꙗна. "],["torot:20180919:nov-sin:205902","въ лѣт҃ .҂ѕ҃.х҃.н҃е. на осень ходи ст҃опълкъ съ всѣю областию новъгородьскою. на гюргѧ. хотѧ на сѹждаль. "],["torot:20180919:nov-sin:205906","и воротиша сѧ на новемь търгѹ. распѹтьꙗ дѣлѧ⁖ "],["torot:20180919:nov-sin:205908","томьж҃ лѣт҃ прѣстави сѧ зимѣ костѧнтинъ. посадникъ. "],["torot:20180919:nov-sin:205909","и даша сѹдїлови иванковицю опѧть. "],["torot:20180919:nov-sin:205910","тъгда ж҃. ѹмре онтонъ. игѹменъ. "],["torot:20180919:nov-sin:205912","въ тож҃ лѣт҃ вдаша игѹменьство андреѥви по онтонѣ. "],["torot:20180919:nov-sin:205913","томьж҃ лѣт҃. ѹбиша игорѧ кнз҃ѧ олговицѧ кꙑѧнѣ⁖ "],["torot:20180919:nov-sin:205915","въ лѣт҃ .҂ѕ҃.х҃.н҃ѕ. бꙑс҃ дъжгь съ градомь. июнѧ. въ .к҃з. в нед҃. "],["torot:20180919:nov-sin:205919","и зажьже гром҃ црк҃вь ст҃ꙑꙗ бц҃ѧ. въ звериньци манастꙑрь. "],["torot:20180919:nov-sin:205921","въ тоже лѣт҃. ходи архепс҃пъ нифонтъ. сѹждалю мира дѣлѧ. къ гюргеви "],["torot:20180919:nov-sin:206428","и приꙗтъ и съ любъвью гюрги. и црк҃вь ст҃и ст҃ѣи бц҃и великꙑмь сщн҃иемь. и новотържьцѣ всѣ вꙑправи. и гость всь цѣлъ. и посла съ цьстию новѹгородѹ. "],["torot:20180919:nov-sin:205929","нъ мира не дас҃. "],["torot:20180919:nov-sin:205930","тоиж҃ осени присла [и]зѧслав҃ ис кꙑѥва сн҃а своѥго ꙗрослав҃. и приꙗша новгородьци. "],["torot:20180919:nov-sin:205932","а ст҃опълка вꙑведе злобꙑ ѥго ради. "],["torot:20180919:nov-sin:205933","и дасть ѥмѹ володимирь. "],["torot:20180919:nov-sin:205934","тоиж҃ зимѣ приде изѧслав҃. новѹгородѹ. сн҃ъ мьстиславль. ис кꙑѥва. "],["torot:20180919:nov-sin:205937","иде на гюргѧ ростовѹ съ новгородьци. "],["torot:20180919:nov-sin:205938","и мъного воѥваша люд҃ѥ гюргево. "],["torot:20180919:nov-sin:205939","и по волзѣ възѧша .ѕ҃. городъкъ. "],["torot:20180919:nov-sin:205940","оли до ꙗрославлѧ. попѹстиша. "],["torot:20180919:nov-sin:205941","а головъ възѧшѧ .҂з҃. "],["torot:20180919:nov-sin:205942","и воротиша сѧ роспѹтиꙗ дѣлѧ⁖ "],["torot:20180919:nov-sin:205943","въ лѣт҃ .҂ѕ҃.х҃.н҃з. иде архепс҃пъ новъгородьскꙑи нифонтъ. въ рѹс҃. позванъ изѧславомь. и климомь митрополитомь. "]]