[["torot:20180919:nov-sin:213455","а что гости иноземьцѧ вьсѧкого ꙗзꙑка. затвориша сѧ въ црк҃вахъ. "],["torot:20180919:nov-sin:213870","и въдаша имъ животъ. а товаръ съ ними роздѣлиша на полꙑ. "],["torot:20180919:nov-sin:213459","а что по манастꙑремъ и по всѣмъ црк҃вма. всѧ ѹзорочьꙗ и иконꙑ. одраша и везоша погании въ землю свою. "],["torot:20180919:nov-sin:213462","а град҃ пожгоша⁖ "],["torot:20180919:nov-sin:213463","въ тож҃. лѣт҃. побѣдиша олгозицѧ литвѹ. "],["torot:20180919:nov-sin:213465","избиша ихъ .з҃. сотъ. и .҂а. "],["torot:20180919:nov-sin:213871","томьж҃. лѣт҃. прѣстави сѧ мирошьшка. посадникъ новъгородьскꙑи. постригъ сѧ ѹ стг҃о георгиѧ⁖ "],["torot:20180919:nov-sin:213470","и потом҃. даша посадницьство мїхалкѹ степаницю⁖ "],["torot:20180919:nov-sin:213477","въ лѣт҃ .҂ѕ҃.ѱ҃.в҃і. црс҃твующю. ольксе. въ цс҃риградѣ. въ црс҃твѣ исаковѣ. брат҃ своѥго. ѥгоже слѣпивъ. а самъ цс҃рмь ста. "],["torot:20180919:nov-sin:213483","а сн҃а ѥго олексѹ. затвори въ стѣнахъ вꙑсокꙑхъ. стражею. ꙗко не вꙑнидеть. "],["torot:20180919:nov-sin:213486","и временомъ минѹвъшемъ. и дьръзнѹ исакъ молити сѧ о сн҃ѹ своѥмь. дабꙑ ѥго испѹстилъ. ис твьрди прѣдъ сѧ. "],["torot:20180919:nov-sin:213490","и ꙋмоли брт҃а исакъ. "],["torot:20180919:nov-sin:213491","и приꙗста извѣщениѥ. съ сн҃мь. ꙗко не помꙑслити на црс҃тво. "],["torot:20180919:nov-sin:213494","и спѹщенъ бꙑс҃ ис твьрди. "],["torot:20180919:nov-sin:213495","и хожашеть въ своѥи воли. "],["torot:20180919:nov-sin:213496","цс҃рь же олькс҃а не печѧше сѧ о немь. вѣрѧ брат҃ исакови. и сн҃ови ѥго. зане приꙗста извѣщениѥ. "],["torot:20180919:nov-sin:213500","и потом҃. исакъ помꙑсливъ. и въсхотѣ црс҃тва. и ѹчѧшеть сн҃а посꙑлаꙗ потаи. ꙗко "],["torot:20180919:nov-sin:213857","добро створихъ брат҃ моѥмѹ олѣксѣ. "],["torot:20180919:nov-sin:213505","ѿ поганꙑхъ вꙑкѹпихъ ѥго. "],["torot:20180919:nov-sin:213506","а онъ противѹ зло ми възда слѣпивъ мѧ "],["torot:20180919:nov-sin:213858","цр҃ство моѥ възѧ. "],["torot:20180919:nov-sin:213507","и въсхотѣ сн҃ъ ѥго ꙗкоже ѹчашеть ѥго. "],["torot:20180919:nov-sin:213508","и мꙑшлѧшьта. како ѥмѹ изити из града въ дальнѧꙗ странꙑ. и ѿтолѣ искати црс҃тва. "],["torot:20180919:nov-sin:213511","и въвѣденъ бꙑс҃ въ корабль. "],["torot:20180919:nov-sin:213512","и въсаженъ бꙑс҃ въ бочкѹ. имѹщи .г҃. дна при ѥдинѣмь конци. за нимьже исаковиць сѣдѧше. "],["torot:20180919:nov-sin:213515","а въ дрѹгомь конци вода. идеже гвоздъ. "],["torot:20180919:nov-sin:213517","нѣлзѣ бо бѧше инако изити из града. "],["torot:20180919:nov-sin:213518","и тако изиде из грѣчьскѣи земли. "],["torot:20180919:nov-sin:213519","и ѹвѣдавъ цс҃рь. посла искатъ ѥго. "],["torot:20180919:nov-sin:213521","и начаша искати ѥго въ мнозѣхъ мѣстѣхъ. "],["torot:20180919:nov-sin:213522","и внидоша въ тъ корабль идеже бѧшеть. "],["torot:20180919:nov-sin:213523","и всѧ мѣста обискаша. "],["torot:20180919:nov-sin:213524","а из бъчькъ гвоздꙑ вꙑнимаша. "],["torot:20180919:nov-sin:213525","и видеше водѹ текѹщю. идоша прочь. и не обрѣтоша ѥго. "],["torot:20180919:nov-sin:213528","и тако изиде исаковичь. "],["torot:20180919:nov-sin:213529","и приде къ нѣмьчьскѹмѹ цс҃рю филипови. къ зѧти и къ сѣстрѣ своѥи. "],["torot:20180919:nov-sin:213531","цс҃рь нѣмечьскꙑи. посла къ папѣ въ римъ. "],["torot:20180919:nov-sin:213533","и тако ѹвѣчаста. ꙗко нѣ воѥвати на цс҃рьгр҃дъ. "],["torot:20180919:nov-sin:213535","нъ ꙗкоже реч҃ исаковиць. "],["torot:20180919:nov-sin:213536","всь град҃ костѧнтинь хотѧть моѥго црс҃тва. "],["torot:20180919:nov-sin:213537","такоже посадѧче ѥго на прѣстолѣ. поидете же къ иерс҃лмѹ въ помочь. "],["torot:20180919:nov-sin:213539","не въсхотѧть ли ѥго. а ведете и опѧть къ мнѣ. "],["torot:20180919:nov-sin:213541","а пакости не деите грѣчьскои земли. "],["torot:20180919:nov-sin:213542","фрѧзи же и вси воѥводꙑ ихъ. възлюбиша злат҃ и срѣбро. иже мѣнѧшеть имъ исаковиць. "],["torot:20180919:nov-sin:213545","а цс҃рва велѣниꙗ забꙑша и папина. "],["torot:20180919:nov-sin:213546","пьрвоѥ пришьдъше въ сѹдъ. замкꙑ желѣзнꙑꙗ разбиша. "],["torot:20180919:nov-sin:213548","и пристѹпивъше къ градѹ. огнь въвергоша д҃рь. мѣстъ. въ храмꙑ. "],["torot:20180919:nov-sin:213551","тъгда цс҃рь олькса ѹзьревъ пламень. не створи бранї противѹ имъ. "],["torot:20180919:nov-sin:213553","призвавъ брата исака. ѥгоже слѣпи. посади ѥго на прѣстолѣ "],["torot:20180919:nov-sin:213859","и реч҃. "],["torot:20180919:nov-sin:213556","даже ѥси брат҃ тако створилъ. прости мене. "],["torot:20180919:nov-sin:213558","а се твоѥ црс҃тво. "],["torot:20180919:nov-sin:213559","избѣжа из града. "],["torot:20180919:nov-sin:213560","и пожьженъ бꙑс҃ град҃. и црк҃ви несказьнꙑ лѣпотою. имъже не можемъ числа съповѣдати. "],["torot:20180919:nov-sin:213563","и ст҃оѥ софиѥ притворъ погорѣ. идеже патриарси вси написани. и подрѹмьѥ и до морѧ. "],["torot:20180919:nov-sin:213566","а семо по цс҃ревъ затворъ и до сѹда погорѣ. "],["torot:20180919:nov-sin:213567","и тъгда погна исаковиць. по цс҃ри олексѣ съ фрѧгꙑ. "],["torot:20180919:nov-sin:213569","и не постиже ѥго. "],["torot:20180919:nov-sin:213570","и възврати сѧ въ град҃. "],["torot:20180919:nov-sin:213571","и съгна оц҃ѧ съ прѣстола. "],["torot:20180919:nov-sin:213572","а самъ цс҃рмъ ста. "],["torot:20180919:nov-sin:213573","тꙑ ѥси слепъ "],["torot:20180919:nov-sin:213860","како можеши црс҃тво дьржати. "],["torot:20180919:nov-sin:213574","азъ ѥсмь цс҃рь. "],["torot:20180919:nov-sin:213575","тъгда исакъ цс҃рь. много съжаливъ си о град҃ и о црс҃твѣ своѥмь. и о граблении манастꙑрьскꙑхъ. ѥже даꙗста фрѧгомъ. злат҃ и срѣбро. посѹленоѥ имъ. разболѣвъ сѧ и бꙑс҃ мнихъ. "],["torot:20180919:nov-sin:213582","и ѿиде свѣта сего. "],["torot:20180919:nov-sin:213583","по исаковѣ же смр҃ти. людиѥ на сн҃а ѥго въсташа. про зажьжениѥ градьноѥ. и за пограблениѥ манастꙑрьское. "],["torot:20180919:nov-sin:213587","и събраче сѧ чернь. и волочахѹ добрꙑѥ можи. дꙋмающе с ними. кого цс҃рѧ поставѧть. "],["torot:20180919:nov-sin:213591","и вси хотѧхѹ радиноса. "],["torot:20180919:nov-sin:213592","онъ же не хотѧше црс҃тва. "],["torot:20180919:nov-sin:213593","нъ кръꙗше сѧ ѿ нихъ измѣнивъ сѧ. въ чьрнꙑ ризꙑ. "],["torot:20180919:nov-sin:213595","женѹ же ѥго имъше приведоша въ ст҃ѹю софию. и много нѹдиша ю. "],["torot:20180919:nov-sin:213597","повѣжь намъ кде ѥсть мѹж҃ твои. "],["torot:20180919:nov-sin:213598","и не сказа о мѹжи своѥмь. "],["torot:20180919:nov-sin:213599","потомь .ж҃ ꙗша члв҃ка именьмь николѹ. воина. "],["torot:20180919:nov-sin:213600","и на тог҃ възложиша вѣньць бес патриарха. "],["torot:20180919:nov-sin:213601","и тѹ бꙑша с нимь въ ст҃ѣи софии .ѕ҃. дн҃ии и .ѕ҃. ночии. "],["torot:20180919:nov-sin:213602","цс҃рь же исаковиць бѧшеть въ влахернѣ. и хотѧше въвести фрѧгꙑ. отаи боꙗръ въ град҃. "],["torot:20180919:nov-sin:213605","боꙗре же ѹвѣдавъше ѹтолиша цс҃рѧ. "],["torot:20180919:nov-sin:213606","не даша ѥмѹ напѹститї фрѧгъ. рекѹче "],["torot:20180919:nov-sin:213861","мꙑ с тобою есмь. "],["torot:20180919:nov-sin:213608","т[ъ]гда боꙗре. ѹбоꙗвъше сѧ въвѣдениꙗ фрѧгъ. съдѹмавъше съ мюрчюфломь. ꙗша цс҃рѧ исаковицѧ. а на мюрчюфла вѣньчь възложиша. "],["torot:20180919:nov-sin:213613","а мюрчюфла бѧше вꙑсадилъ ис тьмьнице исаковиць. "],["torot:20180919:nov-sin:213614","и приꙗлъ извѣщениѥ. ꙗко не искати подъ исаковицемь црс҃тва. нъ блюсти подъ нимь. "],["torot:20180919:nov-sin:213617","мюрчюфлъ же посла къ николѣ и къ людьмъ въ ст҃ѹю софию. "],["torot:20180919:nov-sin:213618","ꙗзъ ꙗлъ ворога вашего исаковицѧ. "],["torot:20180919:nov-sin:213619","ꙗзъ вашь цс҃рь. "],["torot:20180919:nov-sin:213620","а николѣ даю пьрвꙑи въ боꙗрехъ. "],["torot:20180919:nov-sin:213621","сложи съ себе вѣньць. "],["torot:20180919:nov-sin:213622","и вси людиѥ не даша ѥмѹ сложити вѣньцѧ. нъ боле заклѧша сѧ. "],["torot:20180919:nov-sin:213624","кто ѿстѹпить ѿ николꙑ да бѹдеть проклѧтъ. "],["torot:20180919:nov-sin:213625","тог҃же дн҃е дождавъше ночи. разбѣгоша сѧ вси, а николѹ ꙗша. и женѹ ѥго. ꙗ мюрчюфлъ. "],["torot:20180919:nov-sin:213629","и въсади ꙗ въ тьмницю. и ольксу исаковицѧ. ѹтвьрди въ стѣнехъ. "],["torot:20180919:nov-sin:213632","а самъ цс҃рмь ста. мюрчюфлъ. феуларѧ въ .е҃. дн҃ь. надѣꙗ сѧ избити фрѧгꙑ. "],["torot:20180919:nov-sin:213635","фрѧзи же ѹведавъше ꙗта исаковицѧ. воѥваша волость около города. просѧче ѹ мюрчюфла. "],["torot:20180919:nov-sin:213638","даи намъ исаковицѧ. ѿ поидемъ къ нѣмечьскумѹ цс҃рю. ѿнележе ѥсме послани. "],["torot:20180919:nov-sin:213641","а тобе црс҃во ѥго. "],["torot:20180919:nov-sin:213642","мурчюфлъ же и вси боꙗре не даша ѥго жива. "],["torot:20180919:nov-sin:213643","и ѹморивъше исаковицѧ. и рекоша фрѧгомъ. "],["torot:20180919:nov-sin:213645","ѹмьрлъ ѥсть. "],["torot:20180919:nov-sin:213646","придете и видите и. "],["torot:20180919:nov-sin:213647","тъгда же фрѧзи печѧльни бꙑвъше. за прѣслѹшаниѥ своѥ. не тако бо бѣ казалъ имъ цс҃рь нѣмѣчьскꙑи. и папа римьскꙑи. ꙗкоже си зло ѹчиниша цс҃рюград҃. сами к собе вси "]]