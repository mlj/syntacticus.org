[["torot:20170213:sergrad:198430","и приготоваите сѧ на трѹды. и на пощенїѧ. и на подвиги дх҃овныѧ. и на многи скорби "],["torot:20170213:sergrad:199105","многими бо скорбьми подобает намъ внити въ црство нбсное. "],["torot:20170213:sergrad:198434","ѹзокъ пѹть и прискорбенъ есть въводѧи в꙽ жизнь вѣчнѹю. и мало ихъ есть иже обрѣтают его. "],["torot:20170213:sergrad:198436","нѹжно бо есть црство нбсное. и нѹжницы восхищают е. "],["torot:20170213:sergrad:198438","мноѕи сѹть звани мало же из꙽бранных. "],["torot:20170213:sergrad:198439","мало бо есть спасающих сѧ. "],["torot:20170213:sergrad:198440","тѣмъ и мало есть изъбранное стадо хв҃о. ѡ нем꙽ же въ еѵгалїи рече г҃ь. "],["torot:20170213:sergrad:198442","не бои сѧ малое мое стадо. ѡ нем꙽же изволил ес ѿц҃ъ мои дати вам црство нбсное. "],["torot:20170213:sergrad:198444","сїѧ бл҃женномѹ сергїю изъгл҃ав꙽шѹ к ним. ѡни же с радостїю и со ѹсердїемъ обещаша сѧ гл҃юще. "],["torot:20170213:sergrad:198446","всѧ повелѣнаѧ тобою творим. и ни в чем꙽же не преслѹшаем꙽ сѧ тебе. "],["torot:20170213:sergrad:198448","и создаша себѣ кїиждо свою кѣлїю. "],["torot:20170213:sergrad:198449","и живѧхѹ о боѕѣ смотрѧюще житїѧ прпдбнаго сергїѧ. и томѹ по силѣ равноѡбразѹюще сѧ. "],["torot:20170213:sergrad:198461","\u003cspan class=\"citation\"\u003eSergij of Radonezh 14\u003c/span\u003e прпдбныи ж сергїи живыи съ братїѧми мнѡги трѹды претер꙽пѣваше. и велики подвиги и поты пос꙽тническаго житїѧ творѧше. "],["torot:20170213:sergrad:198463","жестоко же пос꙽тное житїе живѧше. "],["torot:20170213:sergrad:198464","бѧхꙋ ж добродѣтели его сице. ал꙽канїе. жаданїе. бдѣнїе. сѹхоꙗденїе. на земли. леганїе. чстота телеснаѧ и дш҃евнаѧ ѹс꙽тнама молчанїе. плотскаго хотѣнїѧ извѣстое ѹмеръщвенїе. трѹди телеснїи. смиренїе нелицемѣрное. мл҃тва непрестающїѧ. раз꙽сѹженїе доброразсꙋдное. любовь совершенаѧ. хѹдость ризнаѧ. памѧт смр҃тнаѧ. кротость с тихостїю. страх бж҃їи непрестанныи. "],["torot:20170213:sergrad:198477","зачало бо премѹдрости страх г҃нь. "],["torot:20170213:sergrad:198478","ꙗкоже зачало цвѣт ꙗгодам и всѧкомꙋ овощѹ. сице зачало есть всѧкои добродѣтели страх б҃жїи. "],["torot:20170213:sergrad:198480","ѡн꙽ же страх бж҃їи в себѣ водрѹживъ. и тѣмъ ограждь сѧ и законѹ гн҃ю поѹчаѧ сѧ дн҃ь и нощъ. ꙗко древо плодовито насаждено прї исходищихъ водных иже во свое времѧ дасть плѡд свои "],["torot:20170213:sergrad:198591","и понеж младѹ емѹ сѹщꙋ и крѣп꙽кѹ плотїю бѧше бо силенъ бывъ тѣлом могїи за два чл҃ка. дїѧволъ же похотными с꙽трелами хотѧ ѹꙗз꙽вити его. "],["torot:20170213:sergrad:198484","прпдбныи же очютивъ брань вражїю. ѹдержа си тѣло и поработї е ѡбѹздавъ постом. "],["torot:20170213:sergrad:198486","и тако блгдтїю бж҃їею избавленъ быс. "],["torot:20170213:sergrad:198487","наѹчи бо сѧ на бесовьскїѧ брани воѡрѹжати сѧ. "],["torot:20170213:sergrad:198488","ꙗкоже бѣсове грѣховною стрѣлою ѹс꙽трѣлити хотѧхѹ противѹ тѣх прпдбныи чистотными с꙽трѣлами с꙽трѣлѧше с꙽трѣлѧющих на мраце правыѧ срдцем. "],["torot:20170213:sergrad:198489","сице живыи съ братїѧми аще и не поставленъ быс въ прозвитеры. но вел꙽ми с ними пристоѧше цр҃кви бж҃їи. "],["torot:20170213:sergrad:198491","и по всѧ дн҃и поѧше съ братїѧми въ цр҃ькви. и полꙋнощницꙋ и заѹтренюю. и часове. и третїи. и шестыи. и девѧтыи. и вечерню и нефимонъ. по реченномѹ "],["torot:20170213:sergrad:198592","сед꙽мижды дн҃ем хвалих тѧ ѡ сѹдбах правды твоеѧ. "],["torot:20170213:sergrad:198499","промежѹ сихъ частыѧ молбены "],["torot:20170213:sergrad:198593","на то бо ѹпраз꙽дниша сѧ. еже бес꙽престани молити бг҃а. и въ цр҃кви и в꙽ кѣлїѧх по павлѹ гл҃ющѹ. "],["torot:20170213:sergrad:198502","непрестающе молите сѧ бг҃ѹ. "],["torot:20170213:sergrad:198503","а на ѡбѣдню призываше нѣкоего чюжаго попа сѹща саном или игѹмена старца. "],["torot:20170213:sergrad:198504","и того прїимаше и повелѣваше емѹ творити ст҃ѹю литꙋргїю. "],["torot:20170213:sergrad:198505","самъ сергїи исперва не хотѧше поставленїѧ презвитерьска. или игѹменьства прїѧти. многаго ради и конечнаго смїренїѧ. "],["torot:20170213:sergrad:198508","имѣѧше бо в себѣ кротость многѹ и велико истинное смиренїе. ѡ всемъ всегда подражаѧ своего влдкѹ г҃а нашего іс҃ х҃а подав꙽шаго сѧ на подражанїе. хотѧщим подражати его и послѣдовати емѹ рекшемѹ. "],["torot:20170213:sergrad:198511","прїидѣте ко мнѣ вси трѹжающеи сѧ и ѡбремененїи "],["torot:20170213:sergrad:198594","азъ покою вы. "],["torot:20170213:sergrad:198512","возмѣте иго мое на сѧ и наѹчите сѧ ѿ мене. "],["torot:20170213:sergrad:198513","ꙗк кротокъ есмь. и смиренъ срдъцемъ. "],["torot:20170213:sergrad:198515","и таковаго ради смиренїѧ сергїи не хотѧше поставленїѧ поповьс꙽тва или игѹменьс꙽тва в꙽зѧти. "],["torot:20170213:sergrad:198516","гл҃аше бо прсно ꙗко зачало и корень есть санолюбїѧ еже хотѣти игѹменьс꙽тва. "],["torot:20170213:sergrad:198517","собрав꙽шим꙽ же сѧ мніхомъ не ѕело множаишим. но ꙗко чисменемъ до двою на десѧте. ѿ них꙽же бѣ един старецъ василїи рекомыи сѹхи. иже бѣ въ первых ѿ страны пришедыи ѿ верхъ дꙋбны "],["torot:20170213:sergrad:198595","ин꙽ же ѿ них именем іѧковъ рекомыи ꙗкѹта. "],["torot:20170213:sergrad:198781","сїи бѣ в чинѹ образом ꙗко посолникъ егоже колиждо ѿсылахѹ на слꙋж꙽бѹ. ꙗко ѕело на нѹжнѹю потребѹ. без неꙗже не мощно ѡбрѣсти сѧ. "],["torot:20170213:sergrad:198524","дрꙋгомѹ же онисимъ имѧ иже бѣ дїѧконъ. дїѧконовъ ѿц҃ъ иелисеѧ гл҃емаго. "],["torot:20170213:sergrad:198526","кѣлїѧм꙽ же зиж꙽демым. и тыномъ ѡгражденым не ѕело прос꙽траннѣишим. но и вратарѧ сѹщих тѹ ѹ врат пристави. ѿ нихже самъ сергїи трїе и четыре кѣлїи самъ своима рѹкама созда. "],["torot:20170213:sergrad:198530","но и прочаѧ всѧ монастырьскаѧ дѣлеса ꙗже братїѧмъ на потребѹ слѹжаше. "],["torot:20170213:sergrad:198531","ово дрова на рамѹ своею ѿ лѣса ношаше. и ꙗкож по кѣлїѧмъ раз꙽дроблѧѧ и растесѧѧ разношаше. на полѣна разсѣкаѧ. "],["torot:20170213:sergrad:198534","но что воспоминаю ꙗже о дровех. "],["torot:20170213:sergrad:198535","дивно бо поистине бѣ тогда ѹ нихъ бываемо видѣти "],["torot:20170213:sergrad:198782","не сꙋщꙋ ѿ них далече лѣсꙋ. ꙗкож нн҃ѣ нами зримо. но идѣже кѣлїѧмъ зиждемым стоꙗти поставленым. тѹж над ними и древеса ꙗко ѡсѣнѧющи ѡбрѣтахѹ сѧ шꙋмѧще стоѧхꙋ. "],["torot:20170213:sergrad:198539","ѡкрстъ же цр҃кви часто колоды и пенїе повсюдѹ ѡбрѣташе сѧ. ѹдѹ же и различнаѧ сѣѧхѹ сѧ сѣмена. ꙗко на ѹстроенїе окладным зелїемъ. "],["torot:20170213:sergrad:198542","но возратим꙽ сѧ паки на предиреченнꙋю бесѣдꙋ. ꙗже о подвизех прпдбнаго сергїѧ. како без лѣности братїѧмъ ꙗко кѹпленыи рабъ слѹжаше. "],["torot:20170213:sergrad:198545","и дрова на всѣх ꙗкоже рече сѧ сѣчаше. и толкѹщи жито въ жерновѣх мелѧше. и хлѣбы печаше и вариво варѧше. и прочее брашно ꙗже братїѧмъ на потребꙋ ѹс꙽траѧше. "],["torot:20170213:sergrad:198549","ѡбѹвь же и пор꙽ты краѧше и шїѧше "],["torot:20170213:sergrad:198786","и ѿ источника сѹщаго тѹ водꙋ во двою водоносѹ почерпаѧ на своем си рамѣ на горꙋ возношаше. и комꙋждо ѹ кѣлїи поставлѧше. "],["torot:20170213:sergrad:198551","в꙽ нощи же на мл҃тве без сна пребываше. "],["torot:20170213:sergrad:198552","хлѣбом и водою точїю питаше сѧ. и того по ѡскѹдꙋ прїимаше. "],["torot:20170213:sergrad:198554","и николиж ни часа не празденъ пребываше. "],["torot:20170213:sergrad:198555","и сице ѹдрѹчи си тѣло мнѡгим воздержанїем. и великими трѹды. "]]