[["torot:20180919:nov-sin:201678","и поплѣнѧть всю земьлю. ѿ въстокъ до ѥфранта. и ѿ тигръ до поньскаго морѧ. кромѣ ефиопия. "],["torot:20180919:nov-sin:201682","б҃ъ ѥдинъ вѣсть кто соуть. и ѿколѣ изидоша. "],["torot:20180919:nov-sin:201684","прѣмѹдрии моуж҃ вѣдѧть я добрѣ. кто книгы разоумѣѥть. "],["torot:20180919:nov-sin:201686","мы же ихъ не вѣмы кто соуть. нъ сде въписахомъ о нихъ памѧти ради роускыхъ кн҃зь. и бѣды яже быс҃ ѿ нихъ имъ. "],["torot:20180919:nov-sin:201689","слышахомъ бо яко многы страны поплѣниша. ясы ѡбезы касогы. и половьчь безбожьныхъ множьство избиша. а инѣхъ загнаша. "],["torot:20180919:nov-sin:201693","и так҃ измроша оубиваѥми гнѣвомь бж҃иѥмь. и прчс҃тыя ѥго м҃тре. "],["torot:20180919:nov-sin:201695","много бо зла створиша. ти оканьнии половчи роусьскои земли. "],["torot:20180919:nov-sin:201697","того ради всемлс҃тивыи бъ҃. хотѧ погоубити безбожныя с҃ны измаиловы. коуманы. яко да ѿмьстѧть кръвь крс҃тьяньску "],["torot:20180919:nov-sin:201863","ѥже и быс҃ над ними безаконьными. "],["torot:20180919:nov-sin:201700","придоша бо ти таоурмени. в сю страноу коуманьскоу. "],["torot:20180919:nov-sin:201702","и прідоша близъ роуси идеже зоветь сѧ валъ половьчьскы. "],["torot:20180919:nov-sin:201703","и прибегоша оканьнии. половчи "],["torot:20180919:nov-sin:201864","избьѥныхъ избытъкъ. "],["torot:20180919:nov-sin:202007","котѧнь с ынѣми кнѧзи. "],["torot:20180919:nov-sin:201706","а данилъ кобѧковиць. и гюрги оубьѥна быс҃ с нимь. "],["torot:20180919:nov-sin:201708","множьство половьчь. "],["torot:20180919:nov-sin:201709","сь же котѧнь бѣ тьсть мьстиславоу. галицьскомоу. "],["torot:20180919:nov-sin:201710","и пріде съ поклономь съ кнѧзи половьцьскыми. къ зѧти въ галичь къ мьстиславоу. и къ всемъ кн҃земъ роусьскымъ. "],["torot:20180919:nov-sin:201713","и дары принесе многы. кони. и вельблоуды. и боуволы. и дѣвкы. "],["torot:20180919:nov-sin:201717","и одариша кнѧзь роусьскыхъ. а рекоуче тако "],["torot:20180919:nov-sin:202008","нашю землю днс҃ь ѿяли. а ваша заоутро възѧта будеть. "],["torot:20180919:nov-sin:201720","и възмоли сѧ котѧнь зѧти своѥмоу. "],["torot:20180919:nov-sin:201721","мьстислав҃ же поцѧ молити сѧ кнѧземъ роусьскымъ. брат҃и своѥи. рекѧ тако "],["torot:20180919:nov-sin:202009","оже мы брат҃ѥ симъ не поможемъ. тъ си имоуть придати сѧ к нимъ. тъ онѣмъ больши будеть сила. "],["torot:20180919:nov-sin:201726","и так҃ доумавъше много о собе. яша сѧ по поуть. и поклона дѣлѧ и молбы кн҃зь половьчьскыхъ. "],["torot:20180919:nov-sin:201729","и начаша воѥ пристраивати. кожьдо свою власть. "],["torot:20180919:nov-sin:201731","и поидоша съвъкоупивъше землю всю роус҃скоую. противоу татаромъ. "],["torot:20180919:nov-sin:201733","и быша на днѣпрѣ. на зароубе. "],["torot:20180919:nov-sin:201735","тъгда же оувѣдавъше татари. оже идоуть роус҃стии кн҃зи противоу имъ. и прислаша послы къ роус҃скым кн҃земъ. "],["torot:20180919:nov-sin:201738","се слышимъ оже идете противоу насъ. послоушавше половьць. "],["torot:20180919:nov-sin:202010","а мы вашеи землі не заяхомъ. ни городъ вашихъ. ни селъ вашихъ. ни на васъ придохомъ. ни придохомъ бм҃ь. поущени. на холопы и на конюси. своѥ на поганыя половче. "],["torot:20180919:nov-sin:201747","а вы възміте с нами миръ. "],["torot:20180919:nov-sin:201748","аже выбежать къ вамъ. а биите ихъ ѿтолѣ. а товары ѥмлите к собе. "],["torot:20180919:nov-sin:201751","занеже слышахомъ яко и вамъ много зла створиша. "],["torot:20180919:nov-sin:201752","того же дѣлѧ и мы биѥмъ. "],["torot:20180919:nov-sin:201753","тог҃ же роус҃стии кн҃зи не послоушаша. нъ послы избиша. а сами поидоша противоу имъ. "],["torot:20180919:nov-sin:201756","и не дошьдъше. ольшья и сташа на днѣпрѣ. "],["torot:20180919:nov-sin:201758","и прислаша к нимъ второѥ. послы татари. рекоуще тако. "],["torot:20180919:nov-sin:201761","а ѥсте послоушали половьчь. а послы наша ѥсте избили. а идете противоу нас҃. тъ вы поидите. "],["torot:20180919:nov-sin:201765","а мы васъ не заяли. "],["torot:20180919:nov-sin:201766","да всѣмъ б҃ъ. "],["torot:20180919:nov-sin:201767","и ѿпоус҃ша прочь послы ихъ. "],["torot:20180919:nov-sin:201768","тъгъда же мьстислав҃. перебродѧ сѧ днѣпрь. прѣиде въ ҂а҃. вои. на сторожи татарьскыя. и побѣди я. "],["torot:20180919:nov-sin:201773","а прокъ ихъ въбѣже съ воѥводою. своимь. гемѧбѣгомь. въ коурганъ половьчьскыи. "],["torot:20180919:nov-sin:201775","и тоу имъ не бы мочи. "],["torot:20180919:nov-sin:201776","и погрѣбоша воѥводоу своего. гемѧбега. жива въ земли. хотѧще животъ ѥго оублюсти. "],["torot:20180919:nov-sin:201779","и тоу и налезоша. испросивъше половьци оу мьстислав҃. и оубиша и. "],["torot:20180919:nov-sin:201782","слышавъше же то кн҃зи роус҃стии. поидоша за днѣпрь. "],["torot:20180919:nov-sin:201784","и поидоша вси въ коупѣ. "],["torot:20180919:nov-sin:201785","по нихъ же идоша .ѳ҃. дн҃иі. "],["torot:20180919:nov-sin:201786","и заидоша за калакъ рѣкоу. "],["torot:20180919:nov-sin:201787","и послаша въ сторожихъ. яроуна съ половьци. а сами станомь сташа ту. "],["torot:20180919:nov-sin:201790","тъгда же яроунъ състоупи сѧ с ними хотѧ бити сѧ. "],["torot:20180919:nov-sin:201791","и побегоша не оуспѣвъше ничто же половци назадъ. "],["torot:20180919:nov-sin:201792","и потъпташа бежаще станы роус҃скыхъ кн҃зь. "],["torot:20180919:nov-sin:201793","не оуспѣша бо исполчити сѧ противоу имъ. "],["torot:20180919:nov-sin:201794","и съмѧтоша сѧ всѧ. "],["torot:20180919:nov-sin:201795","и быс҃ сѣцѧ зла и люта. "],["torot:20180919:nov-sin:201796","мьстиславъ же кыѥвьскыи кн҃зь видѧ се зло не движе сѧ съ мѣста никамо же. "],["torot:20180919:nov-sin:201797","сталъ бо бѣ на горѣ надъ рѣкою надъ калкомь. "],["torot:20180919:nov-sin:201798","бѣ бо мѣсто то камѧнисто. "],["torot:20180919:nov-sin:201799","и тоу оугоши городъ около себе. въ колѣхъ. "],["torot:20180919:nov-sin:201801","и би сѧ с ними из города того по .г҃. дн҃и. "],["torot:20180919:nov-sin:201802","ини же татари поидоша по роус҃скыхъ кн҃зихъ. бьюче до днѣпрѧ. "],["torot:20180919:nov-sin:201804","а оу города тог҃. оста .в҃. воѥводѣ. цьгырканъ. и тешюканъ. на мьстислав҃ и на зѧти его. на андрѣя и на ольксандра. доубровьцьскаго. "],["torot:20180919:nov-sin:201809","беста бо .в҃. кн҃зѧ съ мьстиславом҃ "],["torot:20180919:nov-sin:202012","тоуж҃ и бродници съ татары быша. и воѥвода. плоскына. "],["torot:20180919:nov-sin:201812","и тъ оканьныи воѥвода цѣловавъ крс҃тъ чес҃ныи къ мьстислав҃. и къ обѣма кн҃зема. око ихъ не избити. нъ поус҃ти ихъ на искоупъ. и сълга оканьныи. "],["torot:20180919:nov-sin:201817","прѣда ихъ извѧзавъ. татаромъ. "],["torot:20180919:nov-sin:201818","а город възѧшь и люди исѣкоша. "],["torot:20180919:nov-sin:201819","и тоу костью падоша. "],["torot:20180919:nov-sin:201820","а кн҃зи имъше издавиша. подъкладъше подъ дъскы. "],["torot:20180919:nov-sin:201822","а сами вѣрхоу сѣдоша обѣдати. "],["torot:20180919:nov-sin:201823","и так҃ животъ ихъ концѧша. "],["torot:20180919:nov-sin:201824","а иныхъ кн҃зь до днѣпрѣ гонѧче оубиша. .ѕ҃. ст҃ослав҃. яневьскаго. изѧслав҃ ингворовицѧ. ст҃ослав҃ шюмьскаго. мьстислав҃ церниговьскаго. съ сн҃мь гюргѧ невѣжьскаго. "],["torot:20180919:nov-sin:201829","тъгда же мьстислав҃ мьстислалиць. переже перебегъ днѣпрь. ѿрѣя ѿ берега лодьѥ. да не идоуть татари по нихъ. "],["torot:20180919:nov-sin:201833","а самъ ѡдва оубежа. "],["torot:20180919:nov-sin:201834","а прочии вои. "],["torot:20180919:nov-sin:201835","десѧтыи приде кождо въ своя си. "],["torot:20180919:nov-sin:201836","а иныхъ половци побіша. ис конѧ. "],["torot:20180919:nov-sin:201838","а иного ис порта. "],["torot:20180919:nov-sin:201839","и тако за грѣхы наша б҃ъ въложі недооумениѥ въ нас҃. "],["torot:20180919:nov-sin:201840","и погыбе мног҃ бещисла людии. "],["torot:20180919:nov-sin:201841","и быс҃ въпль и плачь и печѧль по городомъ и по селомъ. "],["torot:20180919:nov-sin:201842","си же злоба сътвори сѧ мс҃цѧ маия. въ .ла҃. на стог҃ ерѣмья. "],["torot:20180919:nov-sin:201845","татари же възвратиша сѧ ѿ рѣкы днѣпрѧ. "],["torot:20180919:nov-sin:201846","и не съвѣдаемъ ѿкоудоу соуть пришли. и кдѣ сѧ дѣша опѧть. "],["torot:20180919:nov-sin:215348","а мнѣ реч҃ даи б҃ъ исправити правда новгородьскаꙗ. тоже ѿ вас҃ поꙗти сн҃а своѥго. "],["torot:20180919:nov-sin:215365","въ лѣт҃ .҂ѕ҃.ѱ҃.л҃и. трѧсе сѧ землѧ. въ пѧтък҃. по велицѣ дн҃и .е҃. нед҃. въ обѣдъ. "],["torot:20180919:nov-sin:215370","а инии ѹже бѧхѹ ѿобѣдали. "]]