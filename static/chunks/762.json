[["proiel:20170214:hdt:72490","οὕτω δὴ οὐκ οἷόν τε γενόμενον βοηθέειν τὸν Γέλωνα τοῖσι Ἕλλησι ἀποπέμπειν ἐς Δελφοὺς τὰ χρήματα. "],["proiel:20170214:hdt:72491","\u003cspan class=\"citation\"\u003eHdt. 7.166.1\u003c/span\u003e πρὸς δὲ καὶ τάδε λέγουσι, ὡς συνέβη τῆς αὐτῆς ἡμέρης ἔν τε τῇ Σικελίῃ Γέλωνα καὶ Θήρωνα νικᾶν Ἀμίλκαν τὸν Καρχηδόνιον καὶ ἐν Σαλαμῖνι τοὺς Ἕλληνας τὸν Πέρσην. "],["proiel:20170214:hdt:72492","τὸν δὲ Ἀμίλκαν Καρχηδόνιον ἐόντα πρὸς πατρός, μητρόθεν δὲ Συρηκόσιον, βασιλεύσαντά τε κατ’ ἀνδραγαθίην Καρχηδονίων, ὡς ἡ συμβολή τε ἐγίνετο καὶ ὡς ἑσσοῦτο τῇ μάχῃ, ἀφανισθῆναι πυνθάνομαι: "],["proiel:20170214:hdt:72493","οὔτε γὰρ ζῶντα οὔτε ἀποθανόντα φανῆναι οὐδαμοῦ γῆς: "],["proiel:20170214:hdt:72494","τὸ πᾶν γὰρ ἐπεξελθεῖν διζήμενον Γέλωνα. "],["proiel:20170214:hdt:72495","\u003cspan class=\"citation\"\u003eHdt. 7.167.1\u003c/span\u003e ἔστι δὲ ὑπ’ αὐτῶν Καρχηδονίων ὅδε λόγος λεγόμενος, οἰκότι χρεωμένων, ὡς οἱ μὲν βάρβαροι τοῖσι Ἕλλησι ἐν τῇ Σικελίῃ ἐμάχοντο ἐξ ἠοῦς ἀρξάμενοι μέχρι δείλης ὀψίης "],["proiel:20170214:hdt:156505","(ἐπὶ τοσοῦτο γὰρ λέγεται ἑλκύσαι τὴν σύστασιν) , "],["proiel:20170214:hdt:156504","ὁ δὲ Ἀμίλκας ἐν τούτῳ τῷ χρόνῳ μένων ἐν τῷ στρατοπέδῳ ἐθύετο καὶ ἐκαλλιερέετο ἐπὶ πυρῆς μεγάλης σώματα ὅλα καταγίζων, "],["proiel:20170214:hdt:156506","ἰδὼν δὲ τροπὴν τῶν ἑωυτοῦ γινομένην, ὡς ἔτυχε ἐπισπένδων τοῖσι ἱροῖσι, ὦσε ἑωυτὸν ἐς τὸ πῦρ: "],["proiel:20170214:hdt:72496","οὕτω δὴ κατακαυθέντα ἀφανισθῆναι. "],["proiel:20170214:hdt:72497","\u003cspan class=\"citation\"\u003eHdt. 7.167.2\u003c/span\u003e ἀφανισθέντι δὲ Ἀμίλκᾳ τρόπῳ εἴτε τοιούτῳ ὡς Φοίνικες λέγουσι, εἴτε ἑτέρῳ ὡς Καρχηδόνιοι καὶ Συρηκόσιοι, τοῦτο μέν οἱ θύουσι, "],["proiel:20170214:hdt:158237","τοῦτο δὲ μνήματα ἐποίησαν ἐν πάσῃσι τῇσι πόλισι τῶν ἀποικίδων, ἐν αὐτῇ τε μέγιστον Καρχηδόνι. "],["proiel:20170214:hdt:72498","\u003cspan class=\"citation\"\u003eHdt. 7.168.1\u003c/span\u003e τὰ μὲν ἀπὸ Σικελίης τοσαῦτα. "],["proiel:20170214:hdt:72499","Κερκυραῖοι δὲ τάδε ὑποκρινάμενοι τοῖσι ἀγγέλοισι τοιάδε ἐποίησαν: "],["proiel:20170214:hdt:72500","καὶ γὰρ τούτους παρελάμβανον οἱ αὐτοὶ οἵ περ ἐς Σικελίην ἀπίκοντο, λέγοντες τοὺς αὐτοὺς λόγους τοὺς καὶ πρὸς Γέλωνα ἔλεγον. "],["proiel:20170214:hdt:72501","οἳ δὲ παραυτίκα μὲν ὑπίσχοντο πέμψειν τε καὶ ἀμυνέειν, φράζοντες ὡς οὔ σφι περιοπτέη ἐστὶ ἡ Ἑλλὰς ἀπολλυμένη: "],["proiel:20170214:hdt:72502","ἢν γὰρ σφαλῇ, σφεῖς γε οὐδὲν ἄλλο ἢ δουλεύσουσι τῇ πρώτῃ τῶν ἡμερέων: "],["proiel:20170214:hdt:158749","ἀλλὰ τιμωρητέον εἴη ἐς τὸ δυνατώτατον. "],["proiel:20170214:hdt:72504","\u003cspan class=\"citation\"\u003eHdt. 7.168.2\u003c/span\u003e ὑπεκρίναντο μὲν οὕτω εὐπρόσωπα: "],["proiel:20170214:hdt:72505","ἐπεὶ δὲ ἔδει βοηθέειν, ἄλλα νοέοντες ἐπλήρωσαν νέας ἑξήκοντα, "],["proiel:20170214:hdt:158246","μόγις δὲ ἀναχθέντες προσέμιξαν τῇ Πελοποννήσῳ, καὶ περὶ Πύλον καὶ Ταίναρον γῆς τῆς Λακεδαιμονίων ἀνεκώχευον τὰς νέας, καραδοκέοντες καὶ οὗτοι τὸν πόλεμον τῇ πεσέεται, ἀελπτέοντες μὲν τοὺς Ἕλληνας ὑπερβαλέεσθαι, δοκέοντες δὲ τὸν Πέρσην κατακρατήσαντα πολλὸν ἄρξειν πάσης τῆς Ἑλλάδος. "],["proiel:20170214:hdt:72506","\u003cspan class=\"citation\"\u003eHdt. 7.168.3\u003c/span\u003e ἐποίευν ὦν ἐπίτηδες, ἵνα ἔχωσι πρὸς τὸν Πέρσην λέγειν τοιάδε. "],["proiel:20170214:hdt:72507","“ὦ βασιλεῦ, ἡμεῖς, παραλαμβανόντων τῶν Ἑλλήνων ἡμέας ἐς τὸν πόλεμον τοῦτον, ἔχοντες δύναμιν οὐκ ἐλαχίστην οὐδὲ νέας ἐλαχίστας παρασχόντες ἂν ἀλλὰ πλείστας μετά γε Ἀθηναίους, οὐκ ἠθελήσαμέν τοι ἐναντιοῦσθαι οὐδέ τι ἀποθύμιον ποιῆσαι. ” "],["proiel:20170214:hdt:72508","τοιαῦτα λέγοντες ἤλπιζον πλέον τι τῶν ἄλλων οἴσεσθαι: "],["proiel:20170214:hdt:72509","τά περ ἂν καὶ ἐγένετο, ὡς ἐμοὶ δοκέει. "],["proiel:20170214:hdt:72510","\u003cspan class=\"citation\"\u003eHdt. 7.168.4\u003c/span\u003e πρὸς δὲ τοὺς Ἕλληνάς σφι σκῆψις ἐπεποίητο, τῇ περ δὴ καὶ ἐχρήσαντο. "],["proiel:20170214:hdt:72511","αἰτιωμένων γὰρ τῶν Ἑλλήνων ὅτι οὐκ ἐβοήθεον, ἔφασαν πληρῶσαι μὲν ἑξήκοντα τριήρεας, ὑπὸ δὲ ἐτησιέων ἀνέμων ὑπερβαλεῖν Μαλέην οὐκ οἷοί τε γενέσθαι: "],["proiel:20170214:hdt:72512","οὕτω οὐκ ἀπικέσθαι ἐς Σαλαμῖνα, καὶ οὐδεμιῇ κακότητι λειφθῆναι τῆς ναυμαχίης. "],["proiel:20170214:hdt:72513","\u003cspan class=\"citation\"\u003eHdt. 7.169.1\u003c/span\u003e οὗτοι μὲν οὕτω διεκρούσαντο τοὺς Ἕλληνας. "],["proiel:20170214:hdt:72514","Κρῆτες δέ, ἐπείτε σφέας παρελάμβανον οἱ ἐπὶ τούτοισι ταχθέντες Ἑλλήνων, ἐποίησαν τοιόνδε: "],["proiel:20170214:hdt:72515","πέμψαντες κοινῇ θεοπρόπους ἐς Δελφοὺς τὸν θεὸν ἐπειρώτων εἴ σφι ἄμεινον τιμωρέουσι γίνεται τῇ Ἑλλάδι. "],["proiel:20170214:hdt:72516","\u003cspan class=\"citation\"\u003eHdt. 7.169.2\u003c/span\u003e ἡ δὲ Πυθίη ὑπεκρίνατο "],["proiel:20170214:hdt:158249","“ὦ νήπιοι, ἐπιμέμφεσθε ὅσα ὑμῖν ἐκ τῶν Μενελάου τιμωρημάτων Μίνως ἔπεμψε μηνίων δακρύματα, ὅτι οἳ μὲν οὐ συνεξεπρήξαντο αὐτῷ τὸν ἐν Καμικῷ θάνατον γενόμενον, ὑμεῖς δὲ ἐκείνοισι τὴν ἐκ Σπάρτης ἁρπασθεῖσαν ὑπ’ ἀνδρὸς βαρβάρου γυναῖκα. ” "],["proiel:20170214:hdt:72517","ταῦτα οἱ Κρῆτες ὡς ἀπενειχθέντα ἤκουσαν, ἔσχοντο τῆς τιμωρίης. "],["proiel:20170214:hdt:72518","\u003cspan class=\"citation\"\u003eHdt. 7.170.1\u003c/span\u003e λέγεται γὰρ Μίνων κατὰ ζήτησιν Δαιδάλου ἀπικόμενον ἐς Σικανίην τὴν νῦν Σικελίην καλευμένην ἀποθανεῖν βιαίῳ θανάτῳ. "],["proiel:20170214:hdt:72519","ἀνὰ δὲ χρόνον Κρῆτας, θεοῦ σφι ἐποτρύναντος, πάντας πλὴν Πολιχνιτέων τε καὶ Πραισίων ἀπικομένους στόλῳ μεγάλῳ ἐς Σικανίην πολιορκέειν ἐπ’ ἔτεα πέντε πόλιν Καμικόν, τὴν κατ’ ἐμὲ Ἀκραγαντῖνοι ἐνέμοντο: "],["proiel:20170214:hdt:72520","\u003cspan class=\"citation\"\u003eHdt. 7.170.2\u003c/span\u003e τέλος δὲ οὐ δυναμένους οὔτε ἑλεῖν οὔτε παραμένειν λιμῷ συνεστεῶτας, ἀπολιπόντας οἴχεσθαι. "],["proiel:20170214:hdt:72521","ὡς δὲ κατὰ Ἰηπυγίην γενέσθαι πλέοντας, ὑπολαβόντα σφέας χειμῶνα μέγαν ἐκβαλεῖν ἐς τὴν γῆν: "],["proiel:20170214:hdt:72522","συναραχθέντων δὲ τῶν πλοίων, οὐδεμίαν γάρ σφι ἔτι κομιδὴν ἐς Κρήτην φαίνεσθαι, "],["proiel:20170214:hdt:158640","ἐνθαῦτα Ὑρίην πόλιν κτίσαντας καταμεῖναί τε καὶ μεταβαλόντας ἀντὶ μὲν Κρητῶν γενέσθαι Ἰήπυγας Μεσσαπίους, "],["proiel:20170214:hdt:158755","ἀντὶ δὲ εἶναι νησιώτας ἠπειρώτας. "],["proiel:20170214:hdt:72523","\u003cspan class=\"citation\"\u003eHdt. 7.170.3\u003c/span\u003e ἀπὸ δὲ Ὑρίης πόλιος τὰς ἄλλας οἰκίσαι, τὰς δὴ Ταραντῖνοι χρόνῳ ὕστερον πολλῷ ἐξανιστάντες προσέπταισαν μεγάλως, ὥστε φόνος Ἑλληνικὸς μέγιστος οὗτος δὴ ἐγένετο πάντων τῶν ἡμεῖς ἴδμεν, αὐτῶν τε Ταραντίνων καὶ Ῥηγίνων, οἳ ὑπὸ Μικύθου τοῦ Χοίρου ἀναγκαζόμενοι τῶν ἀστῶν καὶ ἀπικόμενοι τιμωροὶ Ταραντίνοισι ἀπέθανον τρισχίλιοι οὕτω: "],["proiel:20170214:hdt:72524","αὐτῶν δὲ Ταραντίνων οὐκ ἐπῆν ἀριθμός. "],["proiel:20170214:hdt:72525","\u003cspan class=\"citation\"\u003eHdt. 7.170.4\u003c/span\u003e ὁ δὲ Μίκυθος οἰκέτης ἐὼν Ἀναξίλεω ἐπίτροπος Ῥηγίου καταλέλειπτο, οὗτος ὅς περ ἐκπεσὼν ἐκ Ῥηγίου καὶ Τεγέην τὴν Ἀρκάδων οἰκήσας ἀνέθηκε ἐν Ὀλυμπίῃ τοὺς πολλοὺς ἀνδριάντας. "]]