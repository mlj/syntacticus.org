[["torot:20170213:sergrad:196547","\u003cspan class=\"citation\"\u003eSergij of Radonezh 1\u003c/span\u003e житіѥ прдбнаго и бг҃оноснаго ѿц҃а нш҃ег ігꙋмена сергїѧ чюдотвор꙽ца. списано бысть ѿ премдрѣішаг епиѳанїѧ. "],["torot:20170213:sergrad:196816","Предислѡвие. "],["torot:20170213:sergrad:196549","слава бг҃ꙋ о всемъ. і всѧческих ради. о них꙽же всегда прославѧет сѧ великое і трист҃ое имѧ. еж і прсно прославлѧемо есть. "],["torot:20170213:sergrad:196553","слава бг҃ꙋ вышнем. иже въ троцы славимомꙋ. еже есть ѹпованїе наше. свѣт и живот нашь. в негож вѣрꙋем. в он же крстихом сѧ. о нем꙽ же живемъ. і движем сѧ іесмы. "],["torot:20170213:sergrad:196561","слава показавшемꙋ намъ житїе мꙋжа ст҃а. і старца дх҃овна. "],["torot:20170213:sergrad:196563","вѣсть бо г҃ь славити славѧщаѧ ег. и блгсвѧти бл҃гословѧщаѧ ег. еже и прсно прославлѧет своѧ ѹгоднїки. славѧщаѧ его житїем чистым. и б҃гоѹгодным і добродѣтел꙽ным. "],["torot:20170213:sergrad:196568","бл҃годарим б҃га за премногꙋю его блгсть бывшꙋю на насъ. ꙗкоже бывшꙋю на насъ. ꙗкоже рече апслъ. "],["torot:20170213:sergrad:196572","блгдть бг҃ꙋ о неизреченнѣм ег дарѣ. "],["torot:20170213:sergrad:196573","паче же нн҃ѣ долъжни ес꙽мы бл҃годарити бг҃а о всемъ. еж дарова нам такова старца ст҃а. гл҃ю же г҃дина прпдбнаго сер꙽гїѧ в земли нашеи рꙋстѣи. і в странѣ нашеи полꙋнощнеи. во дн҃и нш҃а в послѣднѧа времена и лѣта. "],["torot:20170213:sergrad:196578","гробъ его ѹ насъ і пред нами есть. "],["torot:20170213:sergrad:196579","к немꙋ же вѣрою повсегда притѣкающе велико ѹтѣшенїе д҃шамъ нашимъ прїемлем꙽. "],["torot:20170213:sergrad:196580","и ѿ сего ѕѣло пользꙋемъ сѧ. "],["torot:20170213:sergrad:196581","да по истиннѣ велико то иес намъ ѿ б҃га дарованїе "],["torot:20170213:sergrad:196817","дарова сѧ. "],["torot:20170213:sergrad:196582","дивлю же сѧ о сем. како толико лѣтъ минꙋло. а жітїе ег не писано. "],["torot:20170213:sergrad:196585","о семъ съжалих꙽ сѧ ѕѣло. како ѹбо таковыи старецъ пречюдныи і предобрыи. ѿнелѣже престави сѧ. кѕ҃ лѣт преиде. никтоже не дръзнѧше писати о немъ. ни дальнїи ни ближнїи. ни большїи ни меньшїи. бол꙽шїе ѹбо ꙗко не изволѧхꙋ. а мешї ꙗко не смѣѧхꙋ. "],["torot:20170213:sergrad:196594","по лѣте ѹбо единемъ или по двою по преставленїи старцеве. азъ окаꙗн꙽ныи вседръзыи дръз꙽нꙋхъ на сїе. "],["torot:20170213:sergrad:196596","воз꙽дохнꙋвъ к꙽ б҃гꙋ. і старца прїзвахъ на молитвꙋ. "],["torot:20170213:sergrad:196598","начахъ подробнꙋ мало нѣчто писати ѿ житїѧ старцева. и к себѣ втаинѣ гл҃ѧ. "],["torot:20170213:sergrad:196600","азъ не хватаю ни пред ким꙽же но себѣ пишꙋ. а запаса ради і памѧти ради. и пользы ради. "],["torot:20170213:sergrad:196603","имѣѧх же ѹ себе за к҃ лѣтъ приготованы. таковаго списанїѧ свитъки. в ніх꙽же бѣахꙋ написаны нѣкїѧ главиз꙽ны же о житїи стар꙽цевѣ. памѧти ради ова ѹбо въ свитцѣхъ ова же въ тетратѣхъ. аще и не по рѧдꙋ. но преднѧа назад꙽ а заднѧа на преді. "],["torot:20170213:sergrad:196609","и сице ожидающꙋ ми. в꙽ таковаѧ времена и лѣта. и жадающꙋ ми того. да бы кто. паче мене и разꙋмнѣе мене описалъ. ꙗко да и азъ шед поклоню с емꙋ. да и мене поѹчитъ и вразꙋмит. но распытавъ и ѹвѣдавъ извѣстно. ꙗко никтоже нигдѣже рече сѧ не пїсаше о нем. "],["torot:20170213:sergrad:196818","и се ѹбо едга воспомѧнꙋ или ѹслышꙋ. помышлѧю і раз꙽мышлѧю. како тихое и чюдное і добродѣтел꙽ное жітїе его. пребысть без писанїѧ по многа времена. "],["torot:20170213:sergrad:196622","пребых ѹбо нѣколико лѣтъ. аки бездѣлен в размышленїи. недоѹмѣнїемъ погрꙋжаѧ сѧ. и печалїю оскорблѧемъ. и ѹмомъ ѹдивлѧа сѧ. і желанїемъ побѣждаꙗ с. "],["torot:20170213:sergrad:196628","и наиде ми желаніе несыто. еж како і коимъ образом начати писати. аки ѿ многа. мало еже о жітїи прпдобнаго старца "],["torot:20170213:sergrad:196820","і обрѣтох нѣкїѧ старца премдры во ѿвѣтех раз꙽сꙋдны и разꙋмны. "],["torot:20170213:sergrad:196632","і вопросих ѧ о немъ. ꙗко да препокоѧт мое желанїе. "],["torot:20170213:sergrad:196634","і рѣх има аще достоит писати сѧ. "],["torot:20170213:sergrad:196635","они ж ѿвѣщав꙽ше рекошѧ. "],["torot:20170213:sergrad:196636","ꙗкоже нелѣпо і не подобает жітїѧ нечестивых пытати. сіце не подобает житїа с҃тых мꙋж оставлѧти. і не писати і млъчанїю предати и в забыт положити. "],["torot:20170213:sergrad:196639","аще бо мꙋжа ст҃а житїе списано бꙋдетъ. то ѿ тог пльза велика ес і ѹтѣшенїе вкꙋпѣ. списателем сказателемъ послꙋшателемъ. "],["torot:20170213:sergrad:196642","аще ли же стар꙽ца ст҃а жітїе непісано бꙋдетъ. а самовидцы и памѧтꙋхи его. аще преставили сѧ бꙋдꙋт. то каѧ потреба толикꙋю і таковꙋю пользꙋ в забытїи положити. і аки глꙋбинѣ мол꙽чанию предати. "],["torot:20170213:sergrad:196647","аще непісано бꙋдет жітїе его. то по чемꙋ вѣдати. незнавшиим꙽ і не вѣдавшим его каковъ был꙽. іли ѿкꙋдꙋ бѣ. како роді сѧ и како воз꙽расте. і како постриже сѧ. і како воз꙽дръжа сѧ і како пожїве. і каковъ имѣ конецъ житїю. "],["torot:20170213:sergrad:196655","аще ли бꙋдетъ писано. і сїе нѣкто слышавъ поревнꙋет в꙽ слѣд житїѧ его ходити. и ѿ сего прїимет пользꙋ. "],["torot:20170213:sergrad:196658","пишетъ же великїи василїе. "],["torot:20170213:sergrad:196659","бꙋди ревні право живꙋщимъ. "],["torot:20170213:sergrad:196660","и сихъ житїе и дѣꙗнїе пиши на срдцы своемъ. "],["torot:20170213:sergrad:196661","виждь ꙗко велїтъ житїѧ ст҃ыхъ писати. не токмо на хар꙽тїахъ но и на своемъ срдце пол꙽зы ради. а не скрывати и ни таити. "],["torot:20170213:sergrad:196664","таина бо ц҃рева лѣпо есть таити. а дѣла бж҃їѧ проповѣдати добро есть и полез꙽но. "],["torot:20170213:sergrad:196666","и ѿтолѣ нꙋж꙽да ми бысть распытовати і вопрошати древних старцовъ прилѣжно свѣдꙋщихъ во истин꙽нꙋ. извѣс꙽тно ѡ житїи его. "],["torot:20170213:sergrad:196668","ꙗкоже с҃тое гл҃ет писанїе "],["torot:20170213:sergrad:196821","въпроси ѿц҃а твоего "],["torot:20170213:sergrad:196822","воз꙽вѣстіт тебѣ. "],["torot:20170213:sergrad:196669","и стар꙽ца твоѧ "],["torot:20170213:sergrad:196823","рекꙋтъ тебѣ. "],["torot:20170213:sergrad:196670","елико слышах и разꙋмѣхъ. ѿц҃ы мои повѣдаша ми. "],["torot:20170213:sergrad:196672","елика ѿ старецъ слышахъ. "],["torot:20170213:sergrad:196826","и елика своима оч҃има видѣхъ. "],["torot:20170213:sergrad:196825","і елика ѿ самаго ѹстъ слышѧх. "],["torot:20170213:sergrad:196824","і елика ѹвѣдах ѿ иже въслѣдъ его ходившаго времѧ немало. і воз꙽лїѧвшаго водꙋ на рꙋцѣ его. "],["torot:20170213:sergrad:196677","и елика дрꙋгаѧ нѣкаѧ слышѧхом. и ѿ его старѣишаг брата стефана быв꙽шаго по плоти ѿц҃а ѳеодорꙋ архиепскопꙋ ростовъскомѹ. "],["torot:20170213:sergrad:196679","ѡва же ѿ инѣх старцев древнихъ достовѣрных бывших самовидцевъ родс꙽твꙋ ег. і вос꙽питанїю. і книговыченїю воз꙽растꙋ ег і юности. даж и до пострїженїѧ его. "],["torot:20170213:sergrad:196683","дрꙋзїи же старцы самовидцы сꙋще і свѣдтели нелож꙽нїи пос꙽тризанїю его. и начаткꙋ пꙋстынножітелствꙋ его. і поставленїю ег еже на игꙋменс꙽тво. "],["torot:20170213:sergrad:196686","и порѧдꙋ прочимъ прочїи воз꙽вѣстітели і сказатели бывахꙋ. "],["torot:20170213:sergrad:196687","ино къ множствꙋ трꙋдов꙽ стар꙽чих и къ великимъ ісправленїемъ его взираѧ аки без꙽гласенъ і бездѣден в꙽ недѡумѣнїи ѿ ѹжасти бываѧ. не обрѣтаѧ словесъ потребных подобных дѣанїю его. "]]