[["torot:20180323:suz-lav:209940","и переꙗша берендѣеве дорогу половецьскую. "],["torot:20180323:suz-lav:209941","и поидоша по них с михалкомъ. "],["torot:20180323:suz-lav:209942","и наидоша сторожѣ половечьскыѣ. "],["torot:20180323:suz-lav:209943","бѣ же ихъ числом .т҃. "],["torot:20180323:suz-lav:209944","и ѡбьѣхавше ихъ без вѣсти избиша и. другыꙗ изъимаша. "],["torot:20180323:suz-lav:209946","и почаша впрашати живыхъ. "],["torot:20180323:suz-lav:209947","много ли ваших на зади. "],["torot:20180323:suz-lav:209948","и рѣша "],["torot:20180323:suz-lav:210076","много есть ꙗко .з҃. тысѧчь. "],["torot:20180323:suz-lav:209949","наши же слышавше думаша ѡже "],["torot:20180323:suz-lav:210077","дамы симъ животъ а половець много есть на зади. а нас есть мало. "],["torot:20180323:suz-lav:209951","ѡже сѧ с ними начнем бити то се нам будуть первии ворози. "],["torot:20180323:suz-lav:209952","и избїша ꙗ всѣ. не ѹпустивше ни мужа. "],["torot:20180323:suz-lav:209954","и поидоша по дорозѣ ихъ. "],["torot:20180323:suz-lav:209955","воевода же бѣ ѹ михалка володиславъ. ꙗновъ брат. "],["torot:20180323:suz-lav:209957","и ѹсрѣтоша половець идуща с полоном. "],["torot:20180323:suz-lav:209958","и бивше сѧ ѡдолѣша имъ. "],["torot:20180323:suz-lav:209959","самѣхъ избиша а полонъ свои ѿꙗша. "],["torot:20180323:suz-lav:209960","впрашаша же и тѣхъ "],["torot:20180323:suz-lav:210078","много ли вашихъ на зади еще. "],["torot:20180323:suz-lav:209961","и рѣша "],["torot:20180323:suz-lav:210079","топерво великыи полкъ идеть. "],["torot:20180323:suz-lav:209962","наши же б҃ьею помощью. и ст҃ою бц҃ею крѣплѧху сѧ. "],["torot:20180323:suz-lav:209964","дождаша сѧ того великого полку. "],["torot:20180323:suz-lav:209965","и поѣхаша противу собѣ ѹповающе на крстъ чстныи. "],["torot:20180323:suz-lav:209966","быс же ѹ поганых .ѳ҃. сотъ копии. а ѹ руси девѧносто копии. "],["torot:20180323:suz-lav:209969","надѣюще же сѧ на силу погании поидоша. и наши противу имъ. "],["torot:20180323:suz-lav:209971","переꙗславци же дерзи суще. поѣхаша напередъ с михалкомъ. "],["torot:20180323:suz-lav:209973","берендѣеве же ꙗша кнѧзѧ за поводъ. "],["torot:20180323:suz-lav:209974","и не даша имъ ѣхати. рекуще "],["torot:20180323:suz-lav:210080","не ѣздите вы напередъ. "],["torot:20180323:suz-lav:209976","вы есте нашь городъ. "],["torot:20180323:suz-lav:209977","а мы поидемъ напередъ стрѣлци. "],["torot:20180323:suz-lav:209978","и снѧша сѧ ѡбои. "],["torot:20180323:suz-lav:209979","и быс сѣча зла. "],["torot:20180323:suz-lav:209980","и потѧша стѧговника нашего. "],["torot:20180323:suz-lav:209981","и челку стѧговую сторгоша с стѧга. "],["torot:20180323:suz-lav:209982","и смѧтоша сѧ ѡбои бьючи сѧ. "],["torot:20180323:suz-lav:209983","володислав же замысли стѧгъ взѧти михалковъ и натъкнути на нь прилбицю. "],["torot:20180323:suz-lav:209984","и собравше сѧ поткнуша на нь. "],["torot:20180323:suz-lav:209985","стѧговника половечьского потѧша. "],["torot:20180323:suz-lav:209986","и михалка кнѧзѧ ѹдариша ратнии. двѣма копьема в стегно. а третьимь копьем в руку. "],["torot:20180323:suz-lav:209989","но б҃ъ ѡц҃а ѥго мт҃вою избави ѥго ѿ смр҃ти. ꙗкоже и преж в луцѣ морѧ. "],["torot:20180323:suz-lav:209991","и ꙗкож бьꙗхуть сѧ крѣпко. и видѣвше половци побѣгоша. "],["torot:20180323:suz-lav:209993","и наши по них погнаша. ѡвы сѣкуще. ѡвы емьлюще. "],["torot:20180323:suz-lav:209996","и ꙗша ихъ руками полторы тысѧчѣ. "],["torot:20180323:suz-lav:209997","а прочии избиша. "],["torot:20180323:suz-lav:209998","а кнѧзь ихъ тоглии ѹтече. "],["torot:20180323:suz-lav:209999","и быс помощь хрста чстнаго. и ст҃ое мт҃ре бж҃ьи десѧтиньное бц҃и. еꙗже бѧхуть волости заꙗли. "],["torot:20180323:suz-lav:210002","да аще б҃ъ не дасть въ ѡбиду члв҃ка проста. ѥда начнуть ѥго ѡбидѣти. аже своеѥ мт҃ре дому. "],["torot:20180323:suz-lav:210005","и приде михалко с переꙗславцї. и с берендѣи г кыѥву. побѣдивше половци. "],["torot:20180323:suz-lav:210008","хрсьꙗне же избавлени тоꙗ работы. полонении же възвратиша сѧ ѡпѧт в своꙗ си. а прочии вси хрсьꙗне прославиша б҃а и ст҃ую бц҃ю. скорую помощницю роду хрсьꙗньску. "],["torot:20180323:suz-lav:210012","Тоѥ же зимы кнѧзь андрѣи посла сн҃а своѥго мстислава. съ всею дружиною на великыи новъгородъ. "],["torot:20180323:suz-lav:210014","и романъ смолиньскыи кнѧзь. с братом мьстиславом. "],["torot:20180323:suz-lav:210016","и рѧзаньскыи кнѧзь сн҃а посла. "],["torot:20180323:suz-lav:210017","и муромьскыи сн҃а же посла. "],["torot:20180323:suz-lav:210018","и пришедше в землю ихъ много зла створиша. "],["torot:20180323:suz-lav:210019","села всѧ взѧша и пожгоша. "],["torot:20180323:suz-lav:210020","и люди по селомъ исѣкоша. "],["torot:20180323:suz-lav:210021","а жены и дѣти. имѣньꙗ. и скотъ. поимаша. "],["torot:20180323:suz-lav:210023","придоша же к городу "],["torot:20180323:suz-lav:210082","новгородци же затвориша сѧ в городѣ. съ кнѧземъ романомъ. "],["torot:20180323:suz-lav:210025","и бьхуть сѧ крѣпко с города. "],["torot:20180323:suz-lav:210026","и многы избиша ѿ наших. "],["torot:20180323:suz-lav:210027","и не ѹспѣвше ничтоже городу ихъ възвратиша сѧ ѡпѧт. "],["torot:20180323:suz-lav:210028","и ѡдва домы своꙗ ꙗша пѣши ѡпѧт. "],["torot:20180323:suz-lav:210029","а друзии людие помроша с голода. "],["torot:20180323:suz-lav:210030","не быс бо николиже толь тѧжка пути людем симъ. "],["torot:20180323:suz-lav:210031","друзии бо ѿ них и конину ѣша. в великое говѣньѥ. "],["torot:20180323:suz-lav:210033","се же быс за наши грѣхы. "],["torot:20180323:suz-lav:210034","слышахом бо преж трии лѣт. бывшеѥ знаменьѥ новѣгородѣ всѣм людемъ видѧщимъ. "],["torot:20180323:suz-lav:210036","в трех бо црк҃вахъ новгородьскыхъ. плакала на трех иконах ст҃аꙗ бц҃а. "],["torot:20180323:suz-lav:210038","провидѣвши бо мт҃и бж҃иꙗ пагубу хотѧщюю быти надъ новымъ городом и надъ ѥго волостью. молѧшеть сн҃а своѥго со слезамї. да бы ихъ ѡтинудь не искоренилъ. ꙗкож преже содома и гомора. но ꙗко ниневгитѧны помилуѥть. "],["torot:20180323:suz-lav:210043","ꙗкож и быс. "],["torot:20180323:suz-lav:210044","ѡчивѣсто бо б҃ъ и мт҃и би҃ꙗ. избави ꙗ млстью своею. зане хрсьꙗне суть. "],["torot:20180323:suz-lav:210047","наказаꙗ накажи мѧ реч гси. а смр҃ти не предажь мене "],["torot:20180323:suz-lav:210083","гл҃ѧ двд҃ъ. "],["torot:20180323:suz-lav:210049","тако и сиꙗ людї новгородьскыꙗ наказа б҃ъ. и смѣри ꙗ дозѣла. за преступленье крстноѥ. "],["torot:20180323:suz-lav:210052","и за гордость ихъ наведе на нѧ. "],["torot:20180323:suz-lav:210053","и млстью своею избави град ихъ. "],["torot:20180323:suz-lav:210054","не гл҃ем же прави суть новгородци. ꙗко издавна суть свобожени новгородци. прадѣды кнѧзь наших. "],["torot:20180323:suz-lav:210057","но аще бы тако было то велѣли ли имъ преднии кнѧзи крстъ преступити. или внукы. или правнукы соромлѧти. а крстъ чстныи цѣловавше. ко внуком ихъ. и къ правнукомъ. то преступати. "],["torot:20180323:suz-lav:210064","то доколѣ бг҃ви терпѣти над нами. "],["torot:20180323:suz-lav:210065","за грѣхы навелъ. и наказалъ по достоꙗнью. рукою бл҃говѣрнаго кнѧзѧ андрѣꙗ ⁘ "],["torot:20180323:suz-lav:210084","В лѣт. ѕ҃. х҃. о҃. и҃. Престави сѧ бл҃городныи кнѧзь володимеръ. андрѣевичь. "],["torot:20180323:suz-lav:210086","и положиша и ѹ стаг андрѣꙗ в кыевѣ. въ ꙗнъчинѣ манастыри. "],["torot:20180323:suz-lav:210088","На туже ѡсень престави сѧ. мстиславъ изѧславичь. "],["torot:20180323:suz-lav:210090","и положиша и в володимери. идеже престави сѧ ⁘ "],["torot:20180323:suz-lav:210092","В лѣт. ѕ҃. х҃. о҃. ѳ҃. Роди сѧ ѹ мстислава сн҃ъ. ѹ андрѣевича. "],["torot:20180323:suz-lav:210095","и нарекоша и в крщ҃нии василии. "],["torot:20180323:suz-lav:210096","Тоѥже зимы придоша половци на кыѥвьскую сторону и взѧша множьство селъ за кыѥвомъ. с людми и скоты. и кони. "],["torot:20180323:suz-lav:210099","поидоша со множьствомь полона в половци. "],["torot:20180323:suz-lav:210100","а глѣбу кнѧзю кыевьскому. в то времѧ болну сущю. посла бра своѥго михалка с братом своимъ всеволодом по половцих. "],["torot:20180323:suz-lav:210103","михалко же послушливъ сы. иде борзо по них. "],["torot:20180323:suz-lav:210105","и сгони ихъ за рѣкою б҃омь. с берендѣи. и с торкы с воеводою своимъ володиславомь. "],["torot:20180323:suz-lav:210108","и наѣхаша дорогу ихъ. "],["torot:20180323:suz-lav:210109","и поѣхаша по них. "],["torot:20180323:suz-lav:210110","и ѹсрѣтоша с полоном. "],["torot:20180323:suz-lav:210111","биша сѧ с ними. "],["torot:20180323:suz-lav:210112","и наши б҃ьею помощью. инѣхъ избиша. "],["torot:20180323:suz-lav:210114","и рекоша имъ. "],["torot:20180323:suz-lav:210115","много ли ваших на зади. "],["torot:20180323:suz-lav:210116","и рѣша "],["torot:20180323:suz-lav:210133","мнози сут. "],["torot:20180323:suz-lav:210117","и реч володиславъ "],["torot:20180323:suz-lav:210134","держим колодникы сѣ собѣ на см҃рть. "],["torot:20180323:suz-lav:210118","повели кнѧже сѣчи. "],["torot:20180323:suz-lav:210119","и исѣкоша всѣ. "],["torot:20180323:suz-lav:210120","поѣхаша по дорозѣ. "],["torot:20180323:suz-lav:210121","и срѣтоша и паки. "],["torot:20180323:suz-lav:210122","и сступиша сѧ с ними битъ. "],["torot:20180323:suz-lav:210123","и поможе б҃ъ михалку со всеволодом на поганыꙗ. "],["torot:20180323:suz-lav:210124","дѣднѧ и ѡтнѧ млтва. "]]