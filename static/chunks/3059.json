[["torot:20180919:kiev-hyp:200571","В лѣто ҂ѕ҃х҃м ходи мьстиславъ на литву. съ сн҃ъми своими. и с ълговичи. и съ всеволодомъ. городеньскимъ. "],["torot:20180919:kiev-hyp:200575","и пожгоша я а сами сѧ расхорониша. "],["torot:20180919:kiev-hyp:200576","а кианъ тогда много побиша литва. "],["torot:20180919:kiev-hyp:200577","не втѧгли бо бѧху съ кн҃земъ. но послѣди идѧху. по немъ особѣ. "],["torot:20180919:kiev-hyp:200580","В се же лѣто заложена быс҃ цр҃кви камѧна ст҃ая бц҃а рекомая пирогоща "],["torot:20180919:kiev-hyp:200581","в се же лѣто роди сѧ оу мистислава сн҃ъ "],["torot:20180919:kiev-hyp:200757","и нарекоша имѧ ему володимеръ. "],["torot:20180919:kiev-hyp:200582","В лѣто ҂ѕ҃х҃ма престави сѧ. бл҃говѣрныи кн҃зь мьстиславъ володимерь сн҃ъ оставив кн҃жениє брату своєму ярополку єму же и дѣти свои съ бм҃ъ на руцѣ предасть. "],["torot:20180919:kiev-hyp:200583","престави сѧ мьстиславъ. априлѧ въ еі҃ празнои недѣлѣ. "],["torot:20180919:kiev-hyp:200585","в пѧтокъ положенъ быс҃ оу цр҃кви ст҃го. федора. юже бѣ самъ създалъ. "],["torot:20180919:kiev-hyp:200587","а ярополкъ вниде в киевъ. въ зі҃ дн҃ь в недѣлю. "],["torot:20180919:kiev-hyp:200589","томъ же лѣтѣ ярополкъ приведе всеволода. мьстислалича из новагорода. "],["torot:20180919:kiev-hyp:200591","и да єму переяславль. "],["torot:20180919:kiev-hyp:200592","съ завтрия же сѣде в немъ а добѣда выгна юрьи стрыи. єго. "],["torot:20180919:kiev-hyp:200593","и сѣде в немъ и҃ дн҃ии "],["torot:20180919:kiev-hyp:200758","и выведе братъ єго ярополкъ ис переяславлѧ. за хрс҃тьноє целование "],["torot:20180919:kiev-hyp:200759","и посла ярополкъ по другаго мьстислалича. в полотескъ по изѧслава "],["torot:20180919:kiev-hyp:200763","приведе и съ клѧтвою. "],["torot:20180919:kiev-hyp:200596","В лѣто ҂ѕ҃х҃м҃в҃ престави сѧ. изѧславъ глѣбовичь. мая въ д҃і "],["torot:20180919:kiev-hyp:200597","в се же лѣто принесена быс҃ дъска оконечная гроба гн҃ѧ. "],["torot:20180919:kiev-hyp:200598","дионисьємъ послалъ бо бѣ мирославъ. "],["torot:20180919:kiev-hyp:200599","В то же лѣто. престави сѧ епс҃пъ переяславьскии марко. "],["torot:20180919:kiev-hyp:200601","тоѣ же зимы вѧчьславъ лишив сѧ переяславлѧ. иде ѡпѧть турову не послушавъ брата своєго ярополка "],["torot:20180919:kiev-hyp:200603","В лѣто ҂ѕ҃х҃мг юрьи испроси оу брата своєго ярополка переяславль "],["torot:20180919:kiev-hyp:200764","а ярополку дасть суждаль. и ростовъ и прочюю волость свою но не всю "],["torot:20180919:kiev-hyp:200765","и про то заратиша сѧ. олговичи. "],["torot:20180919:kiev-hyp:200605","иде ярополкъ съ братьєю своєю и юрьи и андрѣи. на всеволода. на олговича. "],["torot:20180919:kiev-hyp:200608","и поимаша ѡколо города чернигова села. "],["torot:20180919:kiev-hyp:200609","всеволодъ же не изиде противу бить сѧ "],["torot:20180919:kiev-hyp:200766","и єще бо бѧху половци не пришли к нему. "],["torot:20180919:kiev-hyp:200610","ярополкъ же постоя нѣколко дн҃ии оу чернигова и възрати сѧ в києвъ. "],["torot:20180919:kiev-hyp:200611","и распусти вои. а со всеволодомъ никака же владивъ сѧ. ни мира с нимъ створивъ "],["torot:20180919:kiev-hyp:200767","и половцемъ пришедшимъ къ всеволоду. всеволодъ же съ братьєю своєю и съ изѧславомъ. и ст҃ополкомъ. мьстиславичема. и поидоша воююче села и городы переяславьскои. власти и люди сѣкуще. "],["torot:20180919:kiev-hyp:200768","доже и до києва. придоша "],["torot:20180919:kiev-hyp:200769","и городець зажгоша. на ст҃го андрѣя дн҃ь. "],["torot:20180919:kiev-hyp:200621","ѣздѧху по онои сторонѣ днѣпра. люди ємлюще. а другыя сѣкуще. нѣ оутѧгшимъ перевести сѧ имъ. "],["torot:20180919:kiev-hyp:200625","нѣлзѣ бо бѧше перевести сѧ крами. "],["torot:20180919:kiev-hyp:200626","и плениша же и скота бещисленоє множество "],["torot:20180919:kiev-hyp:200774","ярополку бо бѧше нѣлзѣ перевести сѧ крами съ своими. "],["torot:20180919:kiev-hyp:200627","а они стоявше три дн҃и за городьцемъ в бору. идоша чернигову. "],["torot:20180919:kiev-hyp:200629","и ѿтудѣ слюче межю собою. створиша миръ. "],["torot:20180919:kiev-hyp:200631","и пакы олговичи. начаша просити. оу ярополка. "],["torot:20180919:kiev-hyp:200634","что ны ѡц҃ь держалъ при вашемъ ѡц҃и того же и мы хочемъ "],["torot:20180919:kiev-hyp:200775","аже не вдасть то не жалуите что сѧ оудѣеть "],["torot:20180919:kiev-hyp:200776","то вы виновати. "],["torot:20180919:kiev-hyp:200635","то на васъ буди кровь "],["torot:20180919:kiev-hyp:200777","то же все сѧ створи. оже выгна гюрги. всеволода ис переяславлѧ "],["torot:20180919:kiev-hyp:200778","а потомъ изѧслава. выгна. вѧчьславъ. "],["torot:20180919:kiev-hyp:200638","а потомъ изѧслава же выгна тотъ же вѧчьславъ. ис турова. "],["torot:20180919:kiev-hyp:200640","а они приступиша. къ олговичемъ. "],["torot:20180919:kiev-hyp:200642","и быс҃ в томъ межи има прѧ велика. злоба. "],["torot:20180919:kiev-hyp:200643","идѧху слово рекуче. олговичи. яко "],["torot:20180919:kiev-hyp:200779","вы начали єсте. перво насъ гоубити. "],["torot:20180919:kiev-hyp:200646","Тоѣ же зимы совкоупи вои. києвьскии. а дюрди. переяславчи. "],["torot:20180919:kiev-hyp:200648","и стояша. .н҃. дн҃ии оу києва. "],["torot:20180919:kiev-hyp:200650","и вмири сѧ ярополкъ съ всеволодомъ. "],["torot:20180919:kiev-hyp:200651","и даша переяславль адрѣеви брату своєму а володимерь изѧславоу мьстиславичю. "]]