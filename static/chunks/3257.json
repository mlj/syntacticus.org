[["torot:20180919:sergrad:198665","се же гл҃аша емѹ братїѧ прещенїем претѧще и грозами грозѧще. "],["torot:20180919:sergrad:198666","много бо преже по многи дн҃и молиша его нѹдѧще ѡво смиренїем. ѡво же тихостїю и ласканїемъ. "],["torot:20180919:sergrad:198668","иногда ж прещенїемъ и жестокими словесы претѧхѹ жалѹюще сѧ. "],["torot:20180919:sergrad:198669","ѡн꙽ же крѣпкїи дш҃ею твердыи вѣрою смиреныи ѹмомъ. ни ласканію повинѹ сѧ. ни прещенїѧ боѧше сѧ. но выше прещенїѧ мѹжъ ѡбрѣте сѧ. "],["torot:20180919:sergrad:198673","егда ж много нѹдиша его братїѧ на игѹменьс꙽тво. ѡн же смиреномѹдръ сыи не хотѧ того прїѧти ниже еже из дѣтьс꙽тва совозрастъшее ему бг҃оподражанное смиренїе оставити. "],["torot:20180919:sergrad:198675","таковое тѣх моленїе ѿтрѧсе грѣшна сѹща себе гл҃ѧ и недостоина. прирекъ и се. "],["torot:20180919:sergrad:198677","ꙗко мои гл҃и не согласѹют вашим словесем. понеж вы ѹбо излише принѹжаете мѧ на игѹменьс꙽тво. азъ же излише ѿрицаю сѧ. "],["torot:20180919:sergrad:198680","елма ж азъ ѹбо самъ хощꙋ ѹченїѧ требовати пач и ѹчити сѧ. неж ли иных поѹчати "],["torot:20180919:sergrad:198908","азъ ѹбо самъ желаю ѿ инѣх обладаемъ быти паче нежели иными обладатї и начальс꙽твовати. "],["torot:20180919:sergrad:198682","бою же сѧ сѹда бж҃їѧ. "],["torot:20180919:sergrad:198683","еда како бѹдет се бг҃ѹ тако любо ꙗкож вы повѣлеваете ми волѧ г҃нѧ да бѹдетъ. "],["torot:20180919:sergrad:198684","ѡбаче побеженъ бывъ ѿ своего милованнаго братолюбїѧ. и ѿ своего ѹсердїѧ и т꙽щивьс꙽тва едва повинѹ сѧ тѣх моленїю. "],["torot:20180919:sergrad:198686","и посѹли быти прошенїю их. и повинѹ сѧ волѣ ихъ быти. паче же рещи волѣ бж҃їи быти. "],["torot:20180919:sergrad:198689","и тако по сих всѣх предобныи сергїи. въстенавъ изъ глѹбины срдца и всю мысль и ѹпованїе возлѡживъ къ вседержителю бг҃ѹ. рече к ним во смиренїи дш҃а. "],["torot:20180919:sergrad:198692","ѿц҃ы и братїѧ. азъ сѹпротивъ вамъ ничтож гл҃ю. волѣ гсни предав꙽ши сѧ. "],["torot:20180919:sergrad:198695","тот꙽ бо вѣсть срдца и ѹтробы. "],["torot:20180919:sergrad:198696","идемъ во град къ епспꙋ "],["torot:20180919:sergrad:198960","митрополитѹ же алеѯїю всеа рѹси. тогда быв꙽шѹ емѹ во цр҃играде. во граде ж переѧславли повелѣ быти во свое мѣсто епспѹ афонасїю велыньскомѹ. "],["torot:20180919:sergrad:198699","к немѹ ж прїиде прпдбьныи ѿц҃ъ нашъ сергїи поимъ с꙽ собою два старца. и вшед сотвори поклоненїе пред епспом. "],["torot:20180919:sergrad:198701","епспъ же афонасїи видѣвъ и блсви его и въпроси имени его. "],["torot:20180919:sergrad:198702","ѡн же сергїи именем себѣ повѣда. "],["torot:20180919:sergrad:198703","афанасїи же слышавъ рад бысть. "],["torot:20180919:sergrad:198704","о хсе целованїе дасть емѹ "],["torot:20180919:sergrad:198962","преже бо бѧше слышалъ ꙗже ѡ немъ начат꙽ки. добраго подвизанїѧ его и цр҃кви возъграженїѧ и монастырю основанїѧ. и всѧ бл҃гоѹгодныѧ дѣтели ꙗже къ братїи любы съ прилежанїемъ. и мнѡгїѧ добрыѧ дѣтели "],["torot:20180919:sergrad:198961","и побесѣдова с нимъ д҃ховно. "],["torot:20180919:sergrad:198708","и егда скончаста бесѣдꙋ. и абїе сотвори поклоненїе пред епскпом. "],["torot:20180919:sergrad:198710","бл҃женыи ѿц҃ъ нашъ сергїи начат молити ст҃лѧ. просѧ игѹмена да бы далъ наставника дш҃ам ихъ. "],["torot:20180919:sergrad:198712","прпдбныи ж афанасїи исполнь сыи ст҃аго д҃ха. рече "],["torot:20180919:sergrad:199109","возлюблен꙽не. бг҃ъ ст҃ымъ дх҃омъ ѹсты дв҃двы рече. "],["torot:20180919:sergrad:198715","изведꙋ из꙽браннаго ѿ людїи моих. "],["torot:20180919:sergrad:198716","и паки "],["torot:20180919:sergrad:199110","ибо рѹка моѧ поможет емѹ. и мышца моѧ ѹкрѣпитъ и. "],["torot:20180919:sergrad:198718","апслъ же павелъ рече. "],["torot:20180919:sergrad:198719","никтож прїемлет ни ч꙽ти ни санѹ. токмо возванныи ѿ бг҃а. "],["torot:20180919:sergrad:198721","тебе же сн҃ѹ и брате бг҃ъ возвавыи ѿ ѹтробы мт҃ре твоеѧ. ꙗже и ѿ многи слышах о тебѣ "],["torot:20180919:sergrad:199111","да бѹдеши ѿселе ты ѿц҃ъ и игѹменъ. братїи бг҃омъ собранѣи во ѡбители ст҃ыѧ троца. "],["torot:20180919:sergrad:198724","прпдобномѹ же сергїю ѿрицающꙋ сѧ и недостоиньс꙽тво излагающѹ исполнь же сыи бл҃годати ст҃го дх҃а. афанасїи реч к немѹ "],["torot:20180919:sergrad:199112","возлюбленне всѧ стѧжалъ еси а послѹшанїѧ не имаши. "],["torot:20180919:sergrad:198726","ѿц҃ъ же нашъ сергїи поклѡнь сѧ и рече "],["torot:20180919:sergrad:199113","ꙗко гв҃и годѣ тако и бѹди "],["torot:20180919:sergrad:199114","блсвенъ г҃ь во вѣки. "],["torot:20180919:sergrad:198727","и всѣмъ рекшимъ аминь. "],["torot:20180919:sergrad:198728","абїе же ст҃ыи епспъ афанасїи. повелѣ клирикомъ внити во ст҃ыи олтарь "],["torot:20180919:sergrad:199115","сам же поемъ бл҃женнаго сергїѧ. потщав꙽ сѧ вниде во ст҃ѹю цр҃ковь. "],["torot:20180919:sergrad:198731","и облече сѧ во сщ҃енныѧ ризы. и поимъ блаженнаго сергїѧ. повелѣ изъгл҃ати емѹ. изложенїе ѡбразъ ст҃ыѧ вѣры. еже есть "],["torot:20180919:sergrad:199116","вѣрѹю во единого бг҃а. "],["torot:20180919:sergrad:198736","и по скончанїи того сергїю главѹ поклон꙽шѹ. ст҃ль же знамена и крстаобразно и сотворь мл҃твѹ сановнѹю и постави его иподъдїѧкономъ. таже и дїѧкономъ. и соверши бж҃ественѹю литѹргїю. и вкѹпѣ причастиша сѧ бжственаго тѣла и крове г҃а нашего іс҃ х҃а. "],["torot:20180919:sergrad:198741","наѹтрїѧ же совер꙽ши его ѵерѣиским саномъ. и паки повелѣ емѹ сотворити ст҃ѹю литѹргїю. и своима емѹ рѹкама принести бес꙽кровнѹю жерътвѹ. "],["torot:20180919:sergrad:198744","прпдбныи же ѿцъ сергїи всѧ повелѣнаѧ емꙋ со с꙽трахом и радостїю дх҃ѡвъною съверъши. "],["torot:20180919:sergrad:198745","епспъ же аѳанасїи ѡсобь поимъ его. и правила апсльскаѧ и ѿч҃ескаѧ ѹченїѧ. ꙗже сѹт на с꙽троенїе и ис꙽правленїю дш҃евномѹ. и бесѣдова к немѹ гл҃ѧ. "],["torot:20180919:sergrad:198749","длъжно ти ес возлюбленне по апслѹ немощи немощных носити. а не себѣ ѹгажати. "],["torot:20180919:sergrad:199117","но на согражденїе кождо ближнемꙋ да ѹгаждает. "],["torot:20180919:sergrad:198752","и паки к тимоѳею посылает гл҃ѧ. "],["torot:20180919:sergrad:198753","сїѧ предаждь вѣрным чл҃ком. иже достижни бѹдꙋт и иных наѹчити. "],["torot:20180919:sergrad:198755","еще же "],["torot:20180919:sergrad:199118","дрѹгъ дрѹгꙋ тѧжести носите. и тако скончаете законъ х҃въ. "],["torot:20180919:sergrad:198757","сїѧ ис꙽правивъ и самъ сп҃сеши сѧ и сѹщаѧ с тобою "],["torot:20180919:sergrad:199119","и сїѧ рекъ дх҃овными дар꙽ми ѹчредивъ его. и о х҃е целованїе дасть емѹ. и ѿпѹсти его во истинѹ игѹмена и пастꙋха и с꙽тража и врача д҃ховнѣи братїи. "],["torot:20180919:sergrad:198760","сице не кромѣ нрава бг҃любива быс се. ниж кромѣ бжїѧ промысла се съключи сѧ. "],["torot:20180919:sergrad:198762","ꙗко не о себѣ игѹменьс꙽тво вѕѧ. но ѿ бг҃а порꙋчено быс емѹ начальс꙽тво. "],["torot:20180919:sergrad:198764","не бо наскакивалъ на се. ниже превосхищалъ пред нѣким. ни посѹловъ сѹлилъ ѿ сего ни мъзды давалъ ꙗкож творѧт нѣцїи санолюбцы сѹще. дрѹгъ пред дрꙋгом скачюще вертѧще сѧ и прехватающе. не разѹмѣюще писанїѧ гл҃ющаго. "],["torot:20180919:sergrad:198769","ни хотѧщемꙋ ни текѹщемѹ. но милѹющемѹ б҃гꙋ. ѿ негоже всѧко даѧнїе бл҃го. всѧкъ даръ съвершенъ свыше есть. сходѧ ѿ бг҃а ѿца свѣтом. "],["torot:20180919:sergrad:198774","ꙗко да здѣ б҃жїѧ плъка воеводьс꙽тво врѹчено бѹдет емѹ. идѣже ѹбо толико мнѡжес꙽тво инокъ. аки воиньс꙽тва дх҃овныѧ храбры ѡбщемѹ всѣх влдце привести хотѧще. "],["torot:20180919:sergrad:198777","и понеже чстоты ради житїѧ его достоинъ быс таковыѧ бл҃годати. достоинъ быс предстательс꙽твꙋ пастырь пас꙽твѣ стадꙋ словесных овецъ. "]]