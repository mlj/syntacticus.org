[["torot:20180919:suz-lav:211797","В лѣт. ѕ҃ х҃. ч҃а. Престави сѧ бл҃говѣрнаꙗ кнѧгыни ѡлга. нареченаꙗ чернечьскы ѥѹѳросиньꙗ. мсца. иѹлиꙗ въ .д҃. дн҃ь. "],["torot:20180919:suz-lav:211802","И положена быс в ст҃ѣи бц҃и в володимери ⁘ "],["torot:20180919:suz-lav:211803","В лѣт. ѕ҃ х҃. ч҃в. Иде кнѧзь всеволодъ со изѧславомъ глѣбовичемъ сн҃овцемъ своимъ. и с володимеромь ст҃ославичемь. и съ мстиславомъ двд҃вчемъ. и съ глѣбовичи рѧзаньскаго. с романомъ. и со игоремъ. и со всеволодомъ. и с володимеромъ. и с муромьскымъ володимеромъ. "],["torot:20180919:suz-lav:211814","приде в землю болгарьскую. "],["torot:20180919:suz-lav:211815","и высѣдъ на берегъ поиде к великому городу. "],["torot:20180919:suz-lav:211816","и ста ѹ тухчина городка. "],["torot:20180919:suz-lav:211817","и перестоꙗвъ ту .в҃. дн҃и. поиде на третии дн҃ь к великому городу. "],["torot:20180919:suz-lav:212131","сторожемъ напередъ ѣздѧщим. ѿтолѣ же бѣлозерскыи полкъ ѿрѧди къ лодьꙗмъ. а воѥводьство да ѳомѣ лазковичю. "],["torot:20180919:suz-lav:211822","пошедшю же кнѧзю в поле. ѹзрѣша наши сторожеве полкъ в поли. и мнѧху болгарьскыи полкъ. "],["torot:20180919:suz-lav:211825","и приѣхаша .е҃. мужь ис полку того. и ѹдариша челомъ передъ кнѧземъ всеволодомъ. и сказаша ѥму рѣчь. "],["torot:20180919:suz-lav:211829","кланѧют сѧ кнѧже половци емѧкове. "],["torot:20180919:suz-lav:211830","пришли ѥсьмы ко кнѧземъ болгарьскым воѥватъ болгаръ. "],["torot:20180919:suz-lav:211831","кнѧзь же всеволодъ здумавъ с братьею своею. и с дружиною. води ихъ в роту в половьцьскую. "],["torot:20180919:suz-lav:211834","поима ихъ поиде к великому городу. "],["torot:20180919:suz-lav:211835","и приде кнѧзь к городу. "],["torot:20180919:suz-lav:212151","и перешедъ черемисанъ. въ .а҃. дн҃ь. Нарѧди полкы. "],["torot:20180919:suz-lav:211839","а самъ поча думати с дружиною. "],["torot:20180919:suz-lav:211840","изѧслав же глѣбовичь внукъ юргевъ доспѣвъ с дружиною. возма копье потъче къ плоту. кдѣ бѧху пѣши вышли из города. твердь ѹчинивше плотомь. "],["torot:20180919:suz-lav:211844","ѡн же въгнавъ за плотъ къ воротомъ городнымъ. изломи копье. "],["torot:20180919:suz-lav:211846","и ту ѹдариша ѥго стрѣлою сквозѣ бронѣ подъ срдце. "],["torot:20180919:suz-lav:211847","и принесоша и лѣ жива в товары. "],["torot:20180919:suz-lav:211848","болгаре же из города и в собѣкулѧ и из челмата. поидоша въ лодьꙗх. а ис торцьскаго на конихъ на лодьѣ наши. "],["torot:20180919:suz-lav:211851","и приѣхавше имъ на лодьѣ. наши же бж҃ьею помощью ѹкрѣплѧеми. поидоша противу имъ. "],["torot:20180919:suz-lav:211854","ѡни же видѣвше побѣгоша. "],["torot:20180919:suz-lav:211855","а наши погнаша сѣкуще поганыꙗ бохмиты. "],["torot:20180919:suz-lav:211856","и прибѣгше к волзѣ въ ѹчаны. и ту абье ѡпровергоша ѹчаны. "],["torot:20180919:suz-lav:211858","и тако истопоша боле тысѧчи ихъ. бж҃ьимъ гнѣвомъ гоними и ст҃ою бц҃ею. и всеволода кнѧзѧ млт҃вою. "],["torot:20180919:suz-lav:211861","кнѧзь же всеволодъ стоꙗвъ ѡколо города .і҃. дн҃и. "],["torot:20180919:suz-lav:211862","Видѣвъ брата изнемагающа. и болгаре выслали сѧ бѧху к нему с миромъ. поиде ѡпѧть къ исадомъ. "],["torot:20180919:suz-lav:211865","и ту на исадѣх б҃ъ поꙗ изѧслава. "],["torot:20180919:suz-lav:211866","и вложиша и в лодью. "],["torot:20180919:suz-lav:211867","кнѧзь же всеволодъ възврати сѧ в володимерь. "],["torot:20180919:suz-lav:211868","а конѣ пусти на мордву. "],["torot:20180919:suz-lav:211869","а изѧслава привезъше положиша и ѹ ст҃ое бц҃и володимери. "],["torot:20180919:suz-lav:211870","В лѣт. ѕ҃ х҃. ч҃г. Кнѧзь всеволодъ посла г кыеву к ст҃ославу къ всеволодичю. и к митрополиту никиѳору. просѧ епспа хотѧ поставити луку смѣренаго дх҃мь. кроткого игумена стго сп҃са на берестовѣм. "],["torot:20180919:suz-lav:211876","митрополитъ же никиѳоръ. не хотѧше поставити ѥго. зане бѣ на мьздѣ поставилъ николу грьчина. кнѧзю всеволоду не хотѧщю ѥго. паче же бг҃ви. "],["torot:20180919:suz-lav:211881","нѣс бо достоино наскакати на ст҃ительскыи чинъ на мьздѣ. "],["torot:20180919:suz-lav:211882","но ѥгоже б҃ъ позоветь и ст҃аꙗ бц҃ѧ. кнѧзь въсхочеть и людье. "],["torot:20180919:suz-lav:211884","тако и сего игумена луку. б҃у извольшю. и ст҃ѣи бц҃ѣ. и кнѧзю всеволоду. за ѥго кротость и смѣреньѥ. "],["torot:20180919:suz-lav:211889","митрополитъ же никиѳоръ. повелѣ николѣ грьчину ѿписати сѧ землѣ русьстѣи. "],["torot:20180919:suz-lav:211891","и постави сего луку епспмъ ростову. и володимерю. и суждалю. и всеи земли ростовьскои. "],["torot:20180919:suz-lav:211895","поставлен же быс мсцѧ. марта. въ .аі҃. дн҃ь. на памѧт стаг соѳроньꙗ архиепспа ѥрслмьскаго. "],["torot:20180919:suz-lav:211898","Быс же сь мужь молчаливъ. млстивъ къ ѹбогымъ и вдовицам. ласков же ко всѧкому б҃ату и ѹбогу. смѣрен же и кротокъ. рѣчью и дѣломъ. ѹтѣшаꙗ печалныꙗ. по истинѣ добрыи пастухъ. иже пасеть словесныꙗ ѡвцѧ нелицемѣрно. с кротостью и с расмотреньем. блюда ихъ и бдѧ за нь дн҃ь и нощь. и послѣдьствуꙗ ѡбычаю ст҃хъ. и преходѧ ѿ дѣла в дѣло ꙋншеѥ. и ѡбычныꙗ молбы б҃у въздаꙗ. в воню бл҃гоꙋханьꙗ. приносѧ кадило мл҃твеное. тѣмьꙗнъ бл҃говоньныи. побѣдивъ мирьскую похоть. и миродержьцѧ кнѧзѧ вѣка сего. супротивника поправъ дьꙗвола. и ѥго козни. "],["torot:20180919:suz-lav:211918","побѣдникъ ꙗви сѧ. противным ѥго стрѣлам. и гордым помыслом. ставъ супротивно. ѹкрѣпивъ сѧ ѡружьемь крстнымъ. поношенье црство на собѣ носѧ. "],["torot:20180919:suz-lav:211924","не имаши бо града сде. "],["torot:20180919:suz-lav:211925","но будущаго взискаѥши вѣрою непобѣдимою. и б҃жьею помочью. "],["torot:20180919:suz-lav:211927","моли сѧ за порученое тобѣ стадо. за люди хрсьꙗньскыꙗ. за кнѧзѧ. и за землю ростовьскую. иже взирающе на въздержанье твоѥ. прославлѧють б҃а нынѣ и присно. и в бесконечныꙗ вѣкы ⁘ "],["torot:20180919:suz-lav:211934","Тогоже лѣт. быс пожаръ великъ в володимери градѣ. мсцѧ. априлѧ. въ .и҃і. дн҃ь. на памѧт стаг семеѡна. Оужикы гснѧ в середу. "],["torot:20180919:suz-lav:211939","погорѣ бо мало не весь городъ. и црк҃вии числомъ. л҃. и в҃. "],["torot:20180919:suz-lav:211942","И зборнаꙗ цр҃кы ст҃аꙗ бц҃ѧ златоверхаꙗ. юже бѣ ѹкрасилъ бл҃говѣрныи кнѧзь андрѣи. и та загорѣ сѧ сверху. и что бѧше в неи днѣ ѹзорочии. поникадила сребренаꙗ. и ссудъ златых и сребреных. и портъ золотошитых и женчюгом. и чюдных иконъ золотомъ кованых. и каменьѥм драгымъ. и женчюгомъ великим. имже нѣс числа. "],["torot:20180919:suz-lav:211953","б҃у попущьшю грѣхъ ради наших. и ѹмъ ѿ члв҃къ ѿѥмъшю. и вымыкаша изъ цр҃ькви на дворъ до всего. а ис терема куны и книгы. и паволокы ѹкси црк҃вныѣ. иже вѣшаху на праздникъ. и до ссудъ. имже нѣс числа. "],["torot:20180919:suz-lav:211961","все ѡгнь взѧ безъ ѹтеча. ꙗкож древле кивотъ бж҃ии плѣненъ быс иноплеменьникы. "],["torot:20180919:suz-lav:211963","се же сѧ здѣꙗ грѣх ради наших. ꙗко ꙋмножиша сѧ грѣси наши и неправды. "],["torot:20180919:suz-lav:211965","се же наведе на ны б҃ъ. велѧ нам имѣти покаꙗнье. и въстѧгнути сѧ ѿ грѣха и ѿ зависти. и ѿ прочихъ злых дѣлъ неприꙗзниныхъ. "],["torot:20180919:suz-lav:211969","б҃ъ бо казнить рабы своꙗ. напастьми различными. ѡгнемь и водою и ратью. и иными различными казньми. да ꙗвѧт сѧ ꙗко злато искушено в горнилѣ. "]]