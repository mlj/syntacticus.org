[["proiel:20170214:gothic-nt:37438","barnilo, afletanda þus frawaurhteis þeinos. "],["proiel:20170214:gothic-nt:37439","\u003cspan class=\"citation\"\u003eMARK 2.6\u003c/span\u003e wesunuh þan sumai þize bokarje jainar sitandans jah þagkjandans sis in hairtam seinaim: "],["proiel:20170214:gothic-nt:37440","\u003cspan class=\"citation\"\u003eMARK 2.7\u003c/span\u003e ƕa sa swa rodeiþ naiteinins? "],["proiel:20170214:gothic-nt:37441","ƕas mag afletan frawaurhtins, niba ains guþ? "],["proiel:20170214:gothic-nt:37442","\u003cspan class=\"citation\"\u003eMARK 2.8\u003c/span\u003e jah suns ufkunnands Iesus ahmin seinamma þatei swa þai mitodedun sis, qaþ du im: "],["proiel:20170214:gothic-nt:37443","duƕe mitoþ þata in hairtam izwaraim? "],["proiel:20170214:gothic-nt:37444","\u003cspan class=\"citation\"\u003eMARK 2.9\u003c/span\u003e ƕaþar ist azetizo du qiþan þamma usliþin: afletanda þus frawaurhteis þeinos, þau qiþan: urreis jah nim þata badi þeinata jah gagg? "],["proiel:20170214:gothic-nt:37447","\u003cspan class=\"citation\"\u003eMARK 2.10\u003c/span\u003e aþþan ei witeiþ þatei waldufni habaiþ sunus mans ana airþai afletan frawaurhtins, qaþ du þamma usliþin: "],["proiel:20170214:gothic-nt:37448","\u003cspan class=\"citation\"\u003eMARK 2.11\u003c/span\u003e þus qiþa: "],["proiel:20170214:gothic-nt:37449","urreis nimuh þata badi þein jah gagg du garda þeinamma. "],["proiel:20170214:gothic-nt:37450","\u003cspan class=\"citation\"\u003eMARK 2.12\u003c/span\u003e jah urrais suns jah ushafjands badi usiddja faura andwairþja allaize, swaswe usgeisnodedun allai jah hauhidedun mikiljandans guþ, qiþandans þatei aiw swa ni gaseƕun. "],["proiel:20170214:gothic-nt:50615","\u003cspan class=\"citation\"\u003eMARK 2.13\u003c/span\u003e jah galaiþ aftra faur marein, "],["proiel:20170214:gothic-nt:50616","jah all manageins iddjedun du imma, "],["proiel:20170214:gothic-nt:50617","jah laisida ins. "],["proiel:20170214:gothic-nt:37452","\u003cspan class=\"citation\"\u003eMARK 2.14\u003c/span\u003e jah ƕarbonds gasaƕ Laiwwi þana Alfaiaus sitandan at motai jah qaþ du imma: "],["proiel:20170214:gothic-nt:37453","gagg afar mis. "],["proiel:20170214:gothic-nt:37454","Jah usstandands iddja afar imma. "],["proiel:20170214:gothic-nt:37455","\u003cspan class=\"citation\"\u003eMARK 2.15\u003c/span\u003e jah warþ, biþe is anakumbida in garda is, jah managai motarjos jah frawaurhtai miþanakumbidedun Iesua jah siponjam is; "],["proiel:20170214:gothic-nt:37456","wesun auk managai jah iddjedun afar imma. "],["proiel:20170214:gothic-nt:37457","\u003cspan class=\"citation\"\u003eMARK 2.16\u003c/span\u003e jah þai bokarjos jah Fareisaieis gasaiƕandans ina matjandan miþ þaim motarjam jah frawaurhtaim, qeþun du þaim siponjam is: "],["proiel:20170214:gothic-nt:37458","ƕa ist þatei miþ motarjam jah frawaurhtaim matjiþ jah driggkiþ? "],["proiel:20170214:gothic-nt:37459","\u003cspan class=\"citation\"\u003eMARK 2.17\u003c/span\u003e jah gahausjands Iesus qaþ du im: "],["proiel:20170214:gothic-nt:37460","ni þaurbun swinþai lekeis, ak þai ubilaba habandans; "],["proiel:20170214:gothic-nt:37461","ni qam laþon uswaurhtans, ak frawaurhtans. "],["proiel:20170214:gothic-nt:37462","\u003cspan class=\"citation\"\u003eMARK 2.18\u003c/span\u003e jah wesun siponjos Iohannis jah Fareisaieis fastandans; "],["proiel:20170214:gothic-nt:37463","jah atiddjedun jah qeþun du imma: "],["proiel:20170214:gothic-nt:37464","duƕe siponjos Iohannes jah Fareisaieis fastand, iþ þai þeinai siponjos ni fastand? "],["proiel:20170214:gothic-nt:37465","\u003cspan class=\"citation\"\u003eMARK 2.19\u003c/span\u003e jah qaþ im Iesus: "],["proiel:20170214:gothic-nt:37466","ibai magun sunjus bruþfadis, und þatei miþ im ist bruþfaþs, fastan? "],["proiel:20170214:gothic-nt:37467","swa lagga ƕeila swe miþ sis haband bruþfad, ni magun fastan. "],["proiel:20170214:gothic-nt:37468","\u003cspan class=\"citation\"\u003eMARK 2.20\u003c/span\u003e aþþan atgaggand dagos þan afnimada af im sa bruþfaþs, jah þan fastand in jainamma daga. "],["proiel:20170214:gothic-nt:37469","\u003cspan class=\"citation\"\u003eMARK 2.21\u003c/span\u003e ni manna plat fanins niujis siujiþ ana snagan fairnjana; "],["proiel:20170214:gothic-nt:37470","ibai afnimai fullon af þamma sa niuja þamma fairnjin, jah wairsiza gataura wairþiþ. "],["proiel:20170214:gothic-nt:37471","\u003cspan class=\"citation\"\u003eMARK 2.22\u003c/span\u003e ni manna giutiþ wein juggata in balgins fairnjans; "],["proiel:20170214:gothic-nt:37472","ibai aufto distairai wein þata niujo þans balgins, jah wein usgutniþ, jah þai balgeis fraqistnand; "],["proiel:20170214:gothic-nt:37473","ak wein juggata in balgins niujans giutand. "],["proiel:20170214:gothic-nt:37474","\u003cspan class=\"citation\"\u003eMARK 2.23\u003c/span\u003e jah warþ þairhgaggan imma sabbato daga þairh atisk, jah dugunnun siponjos is skewjandans raupjan ahsa. "],["proiel:20170214:gothic-nt:37475","\u003cspan class=\"citation\"\u003eMARK 2.24\u003c/span\u003e jah Fareisaieis qeþun du imma: "],["proiel:20170214:gothic-nt:37476","sai, ƕa taujand siponjos þeinai sabbatim þatei ni skuld ist? "],["proiel:20170214:gothic-nt:37477","\u003cspan class=\"citation\"\u003eMARK 2.25\u003c/span\u003e jah is qaþ du im: "],["proiel:20170214:gothic-nt:37478","niu ussuggwuþ aiw ƕa gatawida Daweid, þan þaurfta jah gredags was, is jah þai miþ imma? "],["proiel:20170214:gothic-nt:37479","\u003cspan class=\"citation\"\u003eMARK 2.26\u003c/span\u003e ƕaiwa galaiþ in gard gudis uf Abiaþara gudjin jah hlaibans faurlageinais matida, þanzei ni skuld ist matjan niba ainaim gudjam, jah gaf jah þaim miþ sis wisandam? "],["proiel:20170214:gothic-nt:37480","\u003cspan class=\"citation\"\u003eMARK 2.27\u003c/span\u003e jah qaþ im: "],["proiel:20170214:gothic-nt:37481","sabbato in mans warþ gaskapans, ni manna in sabbato dagis; "],["proiel:20170214:gothic-nt:37482","\u003cspan class=\"citation\"\u003eMARK 2.28\u003c/span\u003e swaei frauja ist sa sunus mans jah þamma sabbato."],["proiel:20170214:gothic-nt:50618","\u003cspan class=\"citation\"\u003eMARK 3.1\u003c/span\u003e Jah galaiþ aftra in swnagogen, "],["proiel:20170214:gothic-nt:50619","jah was jainar manna gaþaursana habands handu. "],["proiel:20170214:gothic-nt:37484","\u003cspan class=\"citation\"\u003eMARK 3.2\u003c/span\u003e jah witaidedun imma hailidediu sabbato daga, ei wrohidedeina ina. "],["proiel:20170214:gothic-nt:37485","\u003cspan class=\"citation\"\u003eMARK 3.3\u003c/span\u003e jah qaþ du þamma mann þamma gaþaursana habandin handu: "],["proiel:20170214:gothic-nt:37486","urreis in midumai. "],["proiel:20170214:gothic-nt:37487","\u003cspan class=\"citation\"\u003eMARK 3.4\u003c/span\u003e jah qaþ du im: "],["proiel:20170214:gothic-nt:37488","skuldu ist in sabbatim þiuþ taujan aiþþau unþiuþ taujan, saiwala nasjan aiþþau usqistjan? "],["proiel:20170214:gothic-nt:37489","iþ eis þahaidedun. "],["proiel:20170214:gothic-nt:37490","\u003cspan class=\"citation\"\u003eMARK 3.5\u003c/span\u003e jah ussaiƕands ins miþ moda, gaurs in daubiþos hairtins ize qaþ du þamma mann: "],["proiel:20170214:gothic-nt:37491","ufrakei þo handu þeina! "],["proiel:20170214:gothic-nt:37492","jah ufrakida, jah gastoþ aftra so handus is. "],["proiel:20170214:gothic-nt:37493","\u003cspan class=\"citation\"\u003eMARK 3.6\u003c/span\u003e jah gaggandans þan Fareisaieis sunsaiw miþ þaim Herodianum garuni gatawidedun bi ina, ei imma usqemeina. "]]