[["torot:20180323:sergrad:199327","вратар꙽ же скоро приникнѹвъ скважнею. и видѣ ꙗко принесено быс множс꙽тво брашенъ потребных. "],["torot:20180323:sergrad:199329","и ѿ радости и вратъ не ѿверзе "],["torot:20180323:sergrad:199488","бѣ бо приалченъ "],["torot:20180323:sergrad:199487","и обрати сѧ "],["torot:20180323:sergrad:199490","съ тщанїем скоро рища притече къ прпдбномѹ сергїю повѣдаемѹ и гл҃ѧ. "],["torot:20180323:sergrad:199330","ѿч҃е бл҃гослови и принесшаѧ хлѣбы. "],["torot:20180323:sergrad:199331","ꙗко мл҃твами твоими обрѣте сѧ множес꙽тво брашенъ потребных. "],["torot:20180323:sergrad:199332","и се предстоѧт при вратѣх. "],["torot:20180323:sergrad:199333","прпдбныи же повелѣ гл҃ѧ "],["torot:20180323:sergrad:199491","скоро ѿверзите врата. ꙗко да внидѹт внѹтрь. "],["torot:20180323:sergrad:199335","и семѹ быв꙽шѹ видѣша привезеное в꙽ манастырь брашно. на колесницѣ и во вретищи. "],["torot:20180323:sergrad:199337","и прославиша бг҃а давъшаго имъ таковѹю пищѹ. и вечерю стран꙽нѹ готовѹ сѹщѹ на земли. ꙗк да накормит ѧ. и дш҃а алчющаѧ насытит препитати ѧ въ дн҃ь глада. "],["torot:20180323:sergrad:199341","прпдбныи ж сергїи. повелѣ мнихом си призвати на ꙗдь привез꙽ших ꙗдь прирекъ имъ сице. "],["torot:20180323:sergrad:199343","вы сами алъчни сѹще. насытите сытых до сытости. "],["torot:20180323:sergrad:199345","накормите кормѧщих васъ. "],["torot:20180323:sergrad:199346","напитаите питающих вы. и ѹчредите и почтите. "],["torot:20180323:sergrad:199348","дѡстоини бо сѹть ѹчреженїѧ и почитанїѧ. "],["torot:20180323:sergrad:199349","и самъ не преж в꙽кѹси принесенаго емѹ готоваго брашна. аще и ѕело алъченъ сыи. но преж повелѣ бити в꙽ било і вниде съ братїѧми въ цр҃ковь пѣт молебенъ и велико бл҃годаренїе и бл҃гохваленїе в꙽сылаше къ бг҃ѹ. не оставлѧющемꙋ надлъѕѣ рабъ своихъ терпѧщих его ради. "],["torot:20180323:sergrad:199353","и исшед изъ цр҃кви сѣде съ братїѧми на трапезѣ. "],["torot:20180323:sergrad:199354","пред ними же и предложени быша хлѣби оны новопринесеныѧ и новопеченыѧ. "],["torot:20180323:sergrad:199355","прпдбныи же въставъ сотвори мл҃твѹ. и бл҃гослови и преломль и разделивъ вдасть чрънцем своимъ. "],["torot:20180323:sergrad:199357","и ꙗдоша вси и насытиша сѧ и прославиша бг҃а. тако напитав꙽шаго ѧ. "],["torot:20180323:sergrad:199359","бѧхѹ же хлѣби ѡны тепли сѹще и мѧк꙽цы. ꙗко ѡбычаи ес новепеченым быти "],["torot:20180323:sergrad:199492","сладость ж в꙽кѹшенїѧ ихъ. с꙽транна нѣкако и незнаема ꙗвлѧше сѧ. и ꙗко медвеною нѣкоею сладостїю исполнены. ѹподоблены и преѹдобрены. и ꙗко с маслом сѣмѧнным ѹстроени сѹще и преѹхищрени. "],["torot:20180323:sergrad:199494","и ꙗко нѣкотораѧ в них зелїѧ рас꙽творенна бл҃гоѹхана "],["torot:20180323:sergrad:199495","сладость пос꙽тнѹю ꙗко мнѣти и ѿ сего имѣти ꙗвлѧюще. "],["torot:20180323:sergrad:199366","и ꙗкож древле іил҃ьтѧном нѣкогда в꙽ пѹстыни манна. ѿ бг҃а посылаема бѧше. о нихже рече дв҃дъ проркъ. "],["torot:20180323:sergrad:199369","и ѡдожди имъ маннѹ ꙗсти. "],["torot:20180323:sergrad:199370","и хлѣбъ небсныи дасть имъ. "],["torot:20180323:sergrad:199371","хлѣбъ агг҃льскїи ꙗде чл҃къ. "],["torot:20180323:sergrad:199372","брашно посла имъ до ѡбилїѧ. "],["torot:20180323:sergrad:199373","и ꙗдоша и насытиша сѧ ѕелѡ. "],["torot:20180323:sergrad:199374","и ꙗко не дѣланнаѧ в рѣснотꙋ пища познаваше сѧ засылаема. "],["torot:20180323:sergrad:199375","и се показа бг҃ъ прпдбномꙋ сергїю. плод терпѣнїѧ и воздержанїѧ его. еже претерпѣ по четыре дн҃и "],["torot:20180323:sergrad:199496","пос꙽трада алъча и жажда. поеликѹ съ гладом борѧ сѧ терпѧше бг҃а ради. "],["torot:20180323:sergrad:199379","ꙗкоже рече проркъ дв҃дъ. "],["torot:20180323:sergrad:199380","терпѣнїе ѹбогих не погибнетъ до конца. "],["torot:20180323:sergrad:199381","трѹды плод своих снѣси. "],["torot:20180323:sergrad:199382","блаженъ еси "],["torot:20180323:sergrad:199497","добро тебѣ бѹдет. "],["torot:20180323:sergrad:199383","за хлѣбы ѡны гнилыѧ таковое слад꙽кое бг҃ъ засылаше емѹ брашно. "],["torot:20180323:sergrad:199384","в꙽ мѣсто гнилых негнилыѧ но новопеченыѧ. сладкїѧ бл҃гоѹханныѧ. "],["torot:20180323:sergrad:199386","въ тлѣнных мѣсто нетлѣнныѧ. земных бл҃гъ наслаженїе. "],["torot:20180323:sergrad:199388","и то же точїю еще в꙽ настоѧщем вѣцѣ. а в꙽ бѹдꙋщем вѣце въ земных мѣсто нбснаѧ. во временных мѣсто вѣчных бл҃гъ наслаженїе. "],["torot:20180323:sergrad:199391","ꙗкоже рече апслъ "],["torot:20180323:sergrad:199498","ихже око не видѣ и ѹхо не слыша и на срдце чл҃кѹ не възыде. ꙗже ѹготова б҃гъ любѧщим его. и хранѧщим заповѣди его. "],["torot:20180323:sergrad:199394","не точїю сергїю единомѹ но и всѧкомꙋ. иже ѿ всеѧ дш҃а возлюбив꙽шемꙋ бг҃а. и творѧщемꙋ волю его. и хранѧщим заповѣди его возданїе мнѡго. "],["torot:20180323:sergrad:199398","ꙗдѹщимъ ж имъ рече прпдбныи. "],["torot:20180323:sergrad:199399","гдѣ есть ѡн꙽сица брат иже преже роп꙽ща рече. "],["torot:20180323:sergrad:199400","плѣснѣвїи хлѣби "],["torot:20180323:sergrad:199499","да видит нн҃ѣ и да разѹмѣет воистинѹ ꙗко не сѹть плѣсневи. но и ѕело сладцы и мѧк꙽цы. "],["torot:20180323:sergrad:199402","а не ли помѧнѹ прорка гл҃юща. "],["torot:20180323:sergrad:199403","зане пепелъ ꙗко хлѣб ꙗдѧх и питїе мое с꙽ плачемъ рас꙽творѧх. "],["torot:20180323:sergrad:199404","потом же в꙽зысканїю бывшꙋ чїи сѹть хлѣбы и гдѣ есть принесеныѧ. и кто ес пославыи. и съзирахѹ сѧ промежи собою. истѧзающе сѧ и совос꙽прошающе сѧ мниси. "],["torot:20180323:sergrad:199408","и никто ж ѹдобь можаше извѣсто ѹразѹмѣти бываемаго. дондеж прпдбныи вопросї ѧ гл҃ѧ. "],["torot:20180323:sergrad:199410","не рѣхъ ли вамъ "],["torot:20180323:sergrad:199500","призовете ѧ ꙗсти и прїпровадив꙽шаѧ намъ хлѣбы ѡны. "],["torot:20180323:sergrad:199411","то гдѣ сѹть нн҃ѣ. "],["torot:20180323:sergrad:199412","како не ѡбрѣтоша сѧ в началѣ ꙗдꙋща с нами. "],["torot:20180323:sergrad:199413","ѡни же рѣша "],["torot:20180323:sergrad:199501","мы ѹбо по словеси твоемѹ звахом ѧ. и ѡ хлѣбех вопросихом ꙗ г҃люще. "],["torot:20180323:sergrad:199415","чїи сѹть хлѣби. ꙗже сѣмо послаша сѧ с вами. "],["torot:20180323:sergrad:199417","посланїи же рѣша. "],["torot:20180323:sergrad:199418","онъсица хрстолюбецъ богат ѕело живыи въ далнихъ с꙽транах. посла на имѧ сергїево се иже с нимъ живѹщими братїѧми. "],["torot:20180323:sergrad:199420","паки же мниси по повелѣнїю сергїевꙋ на ѡбѣд позваша ѧ. "],["torot:20180323:sergrad:199421","ѡни же не рачиша но тщахѹ сѧ и нам ошес꙽твїе сотворити. "],["torot:20180323:sergrad:199422","и тако изыдоша ѿ очїю их. "],["torot:20180323:sergrad:199423","се же быс дивно ꙗко тогда мниси не ѹвѣдаша ни разѹмѣша. кто есть привезыи хлѣбы ѡни. кто ли есть пославыи ѧ. "],["torot:20180323:sergrad:199426","токмо пришед꙽ше къ игꙋменѹ дивлѧхѹ сѧ гл҃юще. "],["torot:20180323:sergrad:199427","ѡч҃е како п꙽шеничнїи хлѣбї и с маслом и съ зелїемъ ѹтворени сѹть тепли а не ѿ близ привезени сꙋще. "],["torot:20180323:sergrad:199428","на дрꙋгїи же дн҃ь такожде. мнѡжес꙽тво потребных привезено бысть въ манастырь и ꙗстїѧ и питїѧ. "],["torot:20180323:sergrad:199430","паки же на третїи дн҃ь. ѿ иноѧ с꙽траны по томѹж ѡбразѹ привезено бысть. ꙗкож преди сказахомъ. "],["torot:20180323:sergrad:199433","игѹмен꙽ же сергїи сїѧ видѣвъ и слышав꙽ со всѣми братїѧми прослави бг҃а гл҃ѧ. "],["torot:20180323:sergrad:199434","видите ли братїе. како ти промышленикъ всѣх бг҃ъ не оставитъ мѣста сего. ниже ѡставлѧет рабъ своих соиночьс꙽твꙋющих живѹщих на мѣсте семъ работающихъ емѹ дн҃ь и нощъ и терпѧщих с вѣрою и со блг҃одаренїемъ. "],["torot:20180323:sergrad:199437","поминаше же братїѧм старецъ ѡно слово еже ѿ павла апсла реченное. "],["torot:20180323:sergrad:199438","имѹще пищѹ и одеждѹ сими доволни бѹдем. "],["torot:20180323:sergrad:199439","а ничим же пещи сѧ неполезными. но паче ѹповати и възирати къ бг҃ѹ. могѹщемѹ кормити нас и одѣвати. и ѡ всемъ промышлѧти нами. и ѿ него ѡжидати потребных добрых и полезныхъ дш҃ам и тѣломъ нашим "],["torot:20180323:sergrad:199502","и молимъ бг҃а и да тои промышлѧет намъ. "]]