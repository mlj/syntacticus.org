[["torot:20170213:sergrad:196689","како могꙋ азъ бѣдныи в нн҃ѣшнее времѧ. сер꙽гїево все по рѧдꙋ житїе испїсати. и многаѧ исправленїѧ ег. і неисчетныѧ трꙋды его сказати. "],["torot:20170213:sergrad:196693","ѿкꙋдꙋ ли начнꙋ ѧже по достоинствꙋ дѣанїѧ того и под꙽виги. послꙋшателемъ слышаны всѧ сотворити. "],["torot:20170213:sergrad:196695","или что подобаетъ первїе воспомѧнꙋти. "],["torot:20170213:sergrad:196696","или котораѧ довлѣетъ бесѣда к꙽ похваленїемъ его. "],["torot:20170213:sergrad:196697","ѿкꙋдꙋ ли прио꙽брѧщꙋ хитрость. да возможно бꙋдетъ к꙽ таковомꙋ сказанїю. "],["torot:20170213:sergrad:196699","како ѹбо таковꙋю и толикꙋю і не ѹдобъ исповѣдимꙋю повѣмъ повѣсть невѣде. "],["torot:20170213:sergrad:196828","елма ж чрезъ есть нашꙋ силꙋ творимое "],["torot:20170213:sergrad:196827","ꙗкож немощно есть малѣ в лодїи велико и тѧжко бремѧ налагаемо понести сице. и превос꙽ходитъ нашꙋ немощь и ѹмъ подлежащаѧ бесѣда. "],["torot:20170213:sergrad:196702","аще бо и побѣждаетъ нашꙋ хꙋдостъ. но ѡбаче молим сѧ всемлстивомꙋ і всесилномꙋ б҃гꙋ і пречістеи его мт҃ре. ꙗко да ѹразꙋмитъ и помилꙋетъ мене грꙋбаго і неразꙋмнаго. ꙗко да подастъ ми слово. во ѿвръзенїе ѹстъ моихъ. не моего ради гл҃юща недостоин꙽ства. но мл҃твъ ради ст҃ыхъ старецъ. "],["torot:20170213:sergrad:196709","і самого того призываю сер꙽гїа на помощь и съосѣнѧющꙋю его блгдть дх҃овнꙋю. ꙗко да поспѣш꙽никъ ми бꙋдетъ. и словꙋ с꙽пособникъ. еще же и его стадо бг҃озванное. бл҃го собранїе соборъ чстныхъ старецъ. "],["torot:20170213:sergrad:196714","к нимъ же смиренїемъ припадаю. "],["torot:20170213:sergrad:196715","и самѣхъ тѣхъ подножїю касаю сѧ. "],["torot:20170213:sergrad:196716","и на моленїе призываю и принꙋждаю. "],["torot:20170213:sergrad:196717","ѕѣло бо тѣх мл҃твъ повсегда требꙋю. паче же н҃нѣ внегда сїѧ начинающꙋ ми начинанїе. и кое еже ѹстремих̾ сѧ сказанїѧ повѣсти. "],["torot:20170213:sergrad:196720","і да никтоже ми зазїратель на сїе дерзающꙋ бꙋдет "],["torot:20170213:sergrad:196829","ни бо аз꙽ сам возможне имам꙽ или доволен к таковомꙋ начинанию. аще не любовь и молитва преподѡбнаго того стар꙽ца привлачитъ и томитъ мои помыслъ. и принѹжаетъ глаголати же и писати. "],["torot:20170213:sergrad:196723","достоитъ же ꙗс꙽нѣе рещи. ꙗко аще ми бы мощъно было по моемꙋ недостоинъс꙽твꙋ. то подобаше ми ѿтинѹдъ со с꙽трахомъ ѹдобь молъчѧти. и на ѹстѣхъ своих перъстъ положити. с꙽вѣдꙋщѹ свою немощь. а не из꙽носити ѿ ѹстъ гл҃ъ. еже не по подобию. ниже прѡдеръзати на сицевѡе начинание. еже ч꙽резъ свое достѡꙗние. "],["torot:20170213:sergrad:196732","но ѡбаче печѧль прїатъ мѧ. "],["torot:20170213:sergrad:196733","и жалѡсть поꙗтъ мѧ. "],["torot:20170213:sergrad:196734","толика и такова. велика свѧта стар꙽ца. преслѡвѹщѧ и мнѡгослѡвꙋща. житїе егѡ въсюдоѵ ѡбъносимо. и по дальнимъ с꙽транамъ и по градѡмъ. мꙋжа ꙗвлен꙽на і именита всѣмъ того исповѣдающимъ. и за толико лѣтъ житїе ѡставлен꙽но. и не ѡписан꙽но бѧше. "],["torot:20170213:sergrad:196742","непъщевахъ сїѧ молъчанїю предати. ꙗко въ глꙋбинѣ забъвенїѧ погрѹзити. "],["torot:20170213:sergrad:196744","аще бо неписано бꙋдетъ стар꙽цево житїе не оставлено кꙋпъно безъ воспоминанїѧ. тои сеи ѹбо никакоже повъредитъ свѧтаго того старъца. еже не пѡлѹчити емѹ ѡтъ насъ восъпоминанїѧ же и писаниѧ. "],["torot:20170213:sergrad:196747","ихъже бо имена на небесѣхъ богъ написа. сим꙽ никаꙗже потреба ѿ человѣкъ требовати писаниꙗ же. і въспѡминаниѧ. "],["torot:20170213:sergrad:196750","но мы сами ѿ сегѡ не пользꙋ не пользꙋем꙽ сѧ оставлѧюще толикꙋю и таковꙋю пол꙽зꙋ. "],["torot:20170213:sergrad:196751","и того ради сїѧ всѧ собрав꙽ше начинаемъ писати. ꙗко да и прочїи мниси ꙗже не сꙋть видали стар꙽ца. да и тѣ проч꙽тꙋтъ. и поревнꙋютъ стар꙽цеве добродѣтели і его житїю вѣрꙋютъ. "],["torot:20170213:sergrad:196755","блж҃ени бо рече не видѣв꙽ше вѣроваша. "],["torot:20170213:sergrad:196756","паки ж дрꙋгоицы дрꙋгаѧ печаль прїемлет мѧ. и обдержитъ мѧ. "],["torot:20170213:sergrad:196758","аще бо азъ не пишꙋ а ин никтоже не пишеть. бою сѧ осꙋжнїѧ притъчи оного раба лѣниваго с꙽крывшаг талант. и обленивъшаго сѧ. "],["torot:20170213:sergrad:196761","онъ бо добрыи старецъ чюд꙽ныи стрстрпецъ вез꙽ лѣностї. повсегда подвигомъ добрым подвизааше с. "],["torot:20170213:sergrad:196831","и николиже облени сѧ. "],["torot:20170213:sergrad:196764","мы же не токмо сами не подвизаем сѧ. но и того готовых чюжих трꙋдовъ еже въ жїтїи его лѣнім сѧ. возвѣстити писанїемъ послꙋшателем. слышаны сїѧ сотворити. "],["torot:20170213:sergrad:196768","н҃нѣ же аще б҃гъ подастъ хотѣлъ ѹбо бых писати ѿ самог ржства его. и младеньс꙽тво и дѣтъс꙽тво. і въ юности і во иночествѣ. і во игꙋменс꙽твѣ и до самого преставленїѧ. да не заб꙽вена бꙋдꙋтъ толикаѧ ис꙽правленїѧ его. да не забыто бꙋдет житїе егѡ чистое и тихое и бл҃гоѹгодъное. "],["torot:20170213:sergrad:196774","но бою сѧ ѹсꙋмнѧ сѧ прикоснꙋти сѧ повѣсти "],["torot:20170213:sergrad:196833","не смѣю "],["torot:20170213:sergrad:196832","и недоѹмѣю. како бы сотворити первѣе начатокъ подпїсанїю. ꙗко выше силы моеѧ дѣло бысть. ꙗко немощен ес꙽мь и грꙋбъ и неразꙋмиченъ. "],["torot:20170213:sergrad:196778","но ѡбаче надѣю сѧ на милосер꙽даго бг҃а. и на ѹгоднїка его прпдбнаг стар꙽ца мл҃твꙋ. "],["torot:20170213:sergrad:196780","і ѿ бг҃а прошꙋ млсти и бл҃годати. і дара словꙋ. и разꙋма і памѧт. "],["torot:20170213:sergrad:196783","и аще бг҃ъ подастъ ми і вразꙋмит꙽ мѧ і наставитъ мѧ своего си раба неключімаг. не ѿчаю бо сѧ млсти его бл҃гїѧ. и блгдти его слад꙽кїѧ. "],["torot:20170213:sergrad:196786","творитъ бо елико хощетъ и можетъ. могїи даровати слѣпым проз꙽рѣнїе. хромымъ хоженїе. глꙋхимъ слышанїе нѣмымъ проглаголанїе. "],["torot:20170213:sergrad:196790","сице можетъ і мое омраченїе просвѣтити. і мое неразꙋмїе вразꙋмити. і моемꙋ неѹмѣнїю ѹмѣнїе подати. да оѵбо ѡ имени г҃а нашег іс҃ х҃а. рек꙽шого "],["torot:20170213:sergrad:196835","без꙽ мене не можете творити ничтоже. "],["torot:20170213:sergrad:196795","ищите і обрѧщите "],["torot:20170213:sergrad:196836","просите і прїимете "],["torot:20170213:sergrad:196837","сего г҃а бг҃а сп҃са помощнїка на помощь призываю. "],["torot:20170213:sergrad:196796","тои бо есть бг҃ъ нашь великодатель. и бл҃гих податель и богатых даровъ дародатель. премꙋдрости наставнїкъ. и смыслꙋ давецъ. несмысленымъ казатель ѹчаи человѣка разꙋмꙋ. даѧ ѹмѣнїе неѹмѣющимъ. даѧ молитвꙋ молѧщемꙋ сѧ. даѧи просѧщемꙋ мꙋдрость и разꙋмъ. даѧи всѧко даѧнїе благо. даѧи даръ на пол꙽зꙋ просѧщимъ. даѧи незлобивымъ коварс꙽тво и отрокꙋ юнꙋ чювъс꙽тво и смыс꙽лъ. иже сказанїе словесъ его просвѣщает. и разꙋмъ даетъ младен꙽цем. "],["torot:20170213:sergrad:196809","до з꙽дѣ ѹбо ѡкон꙽чав꙽ше предсловїе. и тако бг҃а помѧнꙋв꙽ше и на помощь приз꙽вавше его. добро бо есть о бз҃ѣ начати ї о бз҃ѣ кон꙽чати. и къ бж҃їимъ рабомъ бесѣдовати о бж҃їи ѹгодницѣ повѣсть чинити. нач꙽нем же ѹже основꙋ слова "]]