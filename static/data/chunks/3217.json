[[139923,"﻿Взятие Псковское. "],[139924,"В лѣто 7018, месяца октября въ 26, на память святого Дмитрея, князь великий Василей Ивановичь приехал въ свою отчину, в Великий Новгород, и з своим братом, удълным со князем Ондрѣем, и с своими бояре. "],[139925,"И псковичи услышавше государя великого князя Василья Ивановича в Великом Новегороде и послаша послов своих в Великий Новгород: Юрья посадника Елисѣевича, и посадника Михаила Помазова, и бояр изо всѣх концов. "],[139927,"И даша псковичи дару великому князю Василью Ивановичю полтораста рублев новгородцкую о жаловании и о печаловании своея отчины, мужей псковичь добровольных людей, что: "],[140035,"«Есмя приобижены от твоего намѣстника, а от нашего князя Ивана Михайловича Репни, и от его людей, и от его намѣстников от пригородцких и от ихъ людей». "],[139928,"И князь великий отвечал нашим посадником: "],[140036,"«Язъ вас, свою отчину, хощу жаловати и боронити, якоже отец нашь и дѣды наши, великии князи. "],[139929,"И что ми повѣстуете о намѣстники моем, а о своем князи Иване Михайловичи Репни, "],[140037,"аже тольке стануть на него мнози жалобы, и яз его обвиню пред вами». "],[139930,"Да и посадников нашихъ и бояр отпустил. "],[139931,"И посадники наши сказывають псковичем на вечи, что князь великий дар их честно принял, "],[140039,"а сердечныя никтоже вѣсть, что князь великий здумал на свою отчину, и на мужей псковичь, и на град Псков. "],[140043,"Потом, тоя же зиме, по мале времени, поехал изо Пскова князь псковской Иван Михайлович Репня Оболенъских князей государю великому князю жаловатися на псковичь, что-де его псковичи бесчествовали. "],[139932,"А тот Репня не пошлиною во Псков приѣхал да сѣл на княжении, "],[140058,"а не по крестному целованию учал во Пскове жити, "],[140059,"а не учал добра хотѣть Святей Троицы, ни мужем псковичем. "],[139933,"Да тот Репня много зла чинил дѣтем боярским и посадничим; "],[139934,"и тыя дѣти боярские да и посадничи, здумав себѣ, что тотъ Репня князь псковской много зла им чинил, да поѣхали к великому князю жаловатися на князя Ивана Михайловича на Репню. "],[139935,"Потом того же времени посадники псковскиа здумав со псковичи такову думу, а не на пользю себѣ думаша, учаша грамоты писати по пригородом да и по волостем, а ркучи так: "],[140060,"«Аще который человекъ, каков ни буди, а жаловался на князя, и вы бы ехали къ государю великому князю в Великий Новгород, противу его бити челом». "],[139936,"На той же недели поѣхал Левонтей посадникъ бити челом на посадника на Юрья на Копыла. "],[139937,"И поѣхал Юрьи в Новгород противу его отвѣчивать "],[140065,"и тамо тягалися. "],[139938,"И Юрьи посадникъ прислал грамоту свою из Великого Новагорода ко Пскову, "],[140061,"а у грамоте написано так: "],[139939,"аще не поѣдут посадники изо Пскова говорити противу князя Ивана Репни, ино будетъ вся земля виновата. "],[139940,"И у ту пору псковичем сердце уныло. "],[139941,"А на четвертый день по той грамоте поехали к Новугороду 9 посадников да и купецкии старосты всѣх рядов. "],[139942,"А князь великий управы им никакой не дасть, "],[140063,"а говорит так: "],[140062,"«Копитеся вы, жалобныя люди, на Крещение Господе, "],[140064,"и яз вам всѣм управы подаю». "],[139943,"А управы никаковы нѣтъ. "],[139945,"А сам князь великий вышол со всѣми бояре своими на рѣку на Волхов, "],[140066,"а священники и дьяконы выидоша со скресты, "],[140067,"в той день приспѣл бо празникъ Крещениа Господня. "],[139946,"А владыка в то время не бысть на Новегороде, "],[140073,"а крестил воду владыка смоленьской да священники; "],[140074,"и, воду окрестив, да пошли ко святей Софеи. "],[139947,"И князь великий велѣл своим бояром по своей думе, как себѣ здумали. "],[139948,"Да нашим посадником да и людем тѣм учали говорити: "],[140075,"«Посадники псковские, и бояре, и жалобныя люди, государь велѣл всѣм вам копитися на государьской двор исполна; "],[139949,"а кой не поидет, ино боялся бы государевы казни, занеже государь хочет всѣм управу дати». "],[139950,"И посадники псковьскиа и бояре с одного пошли с воды на владычень двор. "],[139951,"И бояре посадников спросили: "],[140077,"«Уже ли есте сполна скопилися?» "],[139952,"И посадников, и бояр, и купцов увели в полату, "],[140078,"а молодшиа люди на дворе стояли. "],[139953,"И влѣзли в полату, "],[140079,"и бояре рекоша посадником, и бояром, и купцом псковским: "],[140080,"«Поимани де естя Богом и великим князем Васильем Ивановичем всеа Русии». "],[139954,"И туто посадники седѣша и до своих жон, "],[140083,"а молодших людей переписав и подаваша наугородцом по улицам беречи и кормити до управы. "],[139955,"И переняше псковичи полоняную свою вѣсть от Филипа от Поповича от купчины от псковитина: "],[139956,"а он ехал к Новугороду "],[140086,"и стал у Веряжи, "],[140088,"и услышав злу вѣсть, и оставя товар, и погонил ко Пскову, "],[140089,"и сказал псковичам, что князь великий посадников наших, и бояр, и жалобных людей переимал. "],[139957,"И нападе на них страх и трепет, "],[140091,"и таковыя смяги пришли на их уста, "],[140090,"и многажды приходили нѣмцы ко Пскову, "],[140092,"а таковыя бѣды и сухоты не бывало. "],[139958,"И вечь поставя, начаша думати, "],[152319,"ставит ли щитъ против государя, запиратися ли во граде? "],[139959,"Ино помянуша крестное целование, что не мощно рука воздвигнути против государя, "],[140093,"а посадники и бояре и лутчие люди вси у него. "],[139960,"И послаша псковичи к великому князю гонца своего Еустафья соцкого бити челом великому князю со слезами, от мала и до велика, чтобы — "],[140094,"«Ты, государь нашь князь великий Василей Ивановичь, жаловал свою отчину старинную». "],[139961,"И у великого князя своя мысль, "],[140098,"чего ради поехал с Москвы в Великий Новгород, что ему превратити Псков на свои пошлины. "],[139962,"И посла князь великий своего дьяка Третьяка Долматова, "],[140099,"и псковичи обрадовалися от государя жалованья старины. "]]